<TEI version="3.3.0" xmlns="http://www.tei-c.org/ns/1.0">
 <teiHeader>
  <fileDesc>
   <titleStmt>
    <title>Politika 2021-07-14</title>
   </titleStmt>
   <publicationStmt>
    <p></p>
   </publicationStmt>
   <sourceDesc>
    <p>https://www.politika.rs/sr/articles/archive/2021/07/14/page:1?url=</p>
   </sourceDesc>
  </fileDesc>
 </teiHeader>
 <text>
  <body>
    <div id="kolumna">
Istina o hrvatskoj borbi protiv nacizma
Sve učestaliji i bezobzirniji pokušaji revizije istorije Drugog svetskog rata zahtevaju da se nesporne činjenice ne zaborave, već da uđu u kolektivno pamćenje. To se pre svega odnosi na genocid koji je nad Srbima izvršila NDH, koju je i idejom – ukloniti remetilački faktor, i delom – novim genocidom, ostvarenim ne samo u „Bljesku” i „Oluji”, već i celokupnom potonjom politikom, nasledila Republika Hrvatska, koja se sada, bez imalo skrupula, želi prikazati kao najveći borac protiv nacizma.
Pritom zaboravlja oduševljeni doček Zagrepčana uz cveće na Hitlerovim tenkovima i panično masovno bežanje istih pred padom Zagreba, najduže opstale prestonice fašističkih država, jer Tito nije dopustio da Staljin ispuni obećanje dato Paveliću, niti je dopustio prekaljenim prvoborcima da osvoje Zagreb, već je poslao u smrt cvet Srbije – 40.000 golobradih mladića, da bez teškog naoružanja juriša na hrvatske i nemačke bunkere. Jer partizani nisu bili oslobodioci već osvajači, „oslobodilac” je bio Hitler. Istorija koju smo učili u školi je laž koju je diktirao Josip Broz, tobože u ime bratskog pomirenja.
A istina je da, poučeni iskustvom iz Prvog svetskog rata, Hrvati nisu „držali sva jaja u istoj korpi”, već je drugi veliki sin tog naroda krojio i ratnu i posleratnu istoriju prema ideji NDH. Zato su ustaše pobegle, ali je ideja NDH ostala kao tradicija, koja je još prisutna u novim zlodelima. Zato je u vešto stvaranoj obmani o Narodnooslobodilačkoj borbi teško sagledati istinu, jer istina je da je s porazima Nemačke bilo sve više kukavičjih jaja u ovoj drugoj korpi. Ali sam početak, sam ustanak u NDH je kristalno jasna i čista očajnička borba srpskog naroda za goli opstanak. Ne protiv Nemačke, već protiv NDH.
Voljom Tita, čiji su oponenti punili Goli otok, 27. jul je proglašen za zajednički Dan ustanka Hrvatske i BiH, što je bilo ne samo uvreda za srpske žrtve, već i očigledna protivrečnost, jer tada je postojala samo NDH i ustanak je bio samo protiv nje, protiv genocida nad srpskim narodom. Posle Titove smrti, vođe i učesnici ustanka osmelili su se da kažu istinu i sastavili su celovitu sliku stanja na ustaničkom području – gornjem toku Une s većinskim srpskim seoskim stanovništvom – pre ustanka, sam ustanak i neposredno posle njega. To je pedantno i verodstojno zabeležio prof. Boško Pilipović u knjizi „Cvjetnički cvetovi slobode”, gde su poimenično navedeni i učesnici i lokacije i termini u okršajima s postrojbama NDH.
Primera radi, navešću neke delove iz te dokumentacije, koja se mora smatrati nespornom, jer su je pisali sami učesnici. Već u maju je počeo pokolj Srba, prvo u Martinbrodu, a 1. jula hrvatske postrojbe su spalile selo Suvaja i ubile 253 osobe, uglavnom žene i decu, jer su muškarci već bežali u šume. Pripreme za ustanak počele su 20. jula, a 27. jula je 208 golorukih Srba iz Velikog Cvjetnića i okolnih srpskih sela odlučilo da je ustanak jedina mogućnost opstanka. Na brdu Sjenica, iznad Velikog Cvjetnića, stajala je, skrivena u šumi, sve do „Oluje”, skromna piramida od balvana, jedini spomen tog herojskog i očajničkog protesta. Prva akcija je bilo proterivanje žandara iz srpskog Martinbroda u Kulen Vakuf, koji je, nastanjen muslimanskim življem, bio sigurno uporište hrvatskih postrojbi. Potom je osvojen Boričevac, naseljen Hrvatima, koji su u Boričevsku jamu već bacili više hiljada Srba – dvojica su još bila živa. Zauzimanje Kulen Vakufa je bilo najvažnije, jer su hrvatske postrojbe iz tog sigurnog zaklona sve više napadale srpska sela, ubijale i palile. Ne samo da je Kulen Vakuf bio dobro utvrđen, već mu je iz Bihaća stigla i satnija sa četiri tenka. A iz Gospića je trebalo da stigne četa sa četiri haubice, ali su ustanici postavili zasedu i ubili više od 200 bojovnika. Kulen Vakuf je osvojen tek 6. septembra, a „ustaše su pobegle zajedno sa svojim familijama”, kako stoji u izveštaju Štaba gerilskih odreda.
Ove podatke navodim iz više razloga. Prvo, zato što ukazuju na verodostojnost kazivanja preživelih učesnika. Drugo, pokazuju masovnost ustaških zlodela, koja ne bi bila moguća bez saradnje sa stanovništvom, koje je Tito, posle bekstva istaknutih zločinaca, proglasio za heroje. Čak je i Zagreb, u kojem su jedini ispaljeni meci bili protiv partizana, proglašen za Grad-heroj. Zato je ustaštvo opstalo – ne samo kao politički pokret, već kao duboko ukorenjeno u narodu, kao tradicija, ne samo u sramotnim pesmama, već i u mnogo sramotnijim delima, čim se za to ukazala prilika na evropskoj sceni. Treće, NDH je vršila genocid srpskog naroda i ustanak je dignut protiv nje – ne protiv nekih paravojnih formacija, već protiv države.
Tito je bio u pravu što je proglasio 27. jul za zajednički ustanak u Hrvatskoj i BiH, ali je propustio suštinu: da je to tada bila NDH i, što je mnogo važnije, to je bio ustanak protiv države, te je apsurd da država slavi dan ustanka protiv sebe. To je delić istine o učešću Hrvatske u Drugom svetskom ratu i vremenu posle toga.
Nikola Pilipović

Kako oživeti sela koja se gase
U poslednjih godinu-dve ministar Krkobabić nadahnuto izlaže kako će sela oživeti. Govori ljudima, ima ih dosta, bilo je i poklonjenih traktora...
Nama koji smo prohodali na zapadnoj strani Stare planine, u opštinama Knjaževac, Pirot, Dimitrovgrad, nije baš sve jasno. Naime, čini nam se da ministar radije posećuje sela u kojima još ima života, a ne i ona gde se skoro sve ugasilo. A najpre bi trebalo oživeti takva sela.
U selima na Staroj planini, a ima ih više desetina, živi mali broj ljudi. Negde dvadesetak, ponegde dvoje–troje, a negde nema nikoga. Tu je sve ugašeno. Stoje prazne kuće, poljski putevi i dvorišta su zarasli u šiblje, a njive u trnje i kupine. Tu nema gde da se kupi hleb, nema prevoza do grada, a na decu se i ne pomišlja. Zato sada pitam najpre ministra, pa i celu državnu komisiju za oživljavanje sela, da li i u ova sela treba da bane neko od njih. Jer, ako u selu nema prodavnice – niko se neće doseliti, pogotovo ne izdaleka, da traži sebi trajno utočište.
U ovim već klonulim selima ima kuća, a brojne rečice i potoci su bogomdani za bašte. I njive se naziru. Na njima mogu rađati i pšenica i kukuruz.
Rođen sam u jednom od ovih sela. Zove se Žlne i udaljeno je od Knjaževca pet kilometara. U selu se održala školska zgrada, ima asfalta, postoji vodovod, pored reke je zgodno za bašte, ima stabilne telefone, doduše, nema signala mobilne telefonije... Više od stotinu kuća u selu zvrji prazno, a od tvrdog su materijala. Svega ima, samo ljudi nema. Tako je i u selima udaljenim pola sata hoda, u Crvenju, Ponoru, Krenti i Mučibabi. Kad sam bio đak bilo je u njima hiljadu duša, dok danas u pomenutim selima živi po desetak ljudi.
Zašto se briga o selima ne pokaže makar slanjem pokretne prodavnice u kojoj bi ljudi pred kapijom mogli da kupe namirnice? Možda bi i to privuklo neki par da tu započne novi život. Potrebni su i traktori, ali prvo neka dođu ljudi.
Ljubiša Stanojević,
Beograd

Rade Drainac zaslužuje spomenik
Nekoliko puta Topličani i UKS upućivali su molbu vlastima Beograda da donesu odluku o podizanju spomen-biste pesniku Radetu Draincu. Kao što je poznato, jedan od najvećih srpskih pesnika bio je rodom iz topličkog kraja. Tim povodom Topličani, poštovaoci književnog dela svog zemljaka, tražili su od gradskih vlasti da se dozvoli postavljanje spomenika na Kalemegdanu. Dostavljena je i ideja za lokaciju na kojoj bi spomenik stajao. Međutim, stalo se na tome da nema ni dozvole ni odluke, bez obzira na to što bi Topličani sami finansirali kompletne troškove za spomenik. Samim tim gradska institucija bila bi oslobođena bilo kakvog materijalnog troška. Dakle, potrebna je samo dobra volja i ništa više.
Poslednjih dana predlaže se da se na Kalemegdanu podigne spomenik inostranoj pevačici Ejmi Vajnhaus. S pravom se pitamo hoće li doći vreme da na Kalemegdanu neće biti mesta za spomenike srpskim pesnicima. Da li je to popunjeno za sva vremena? Neobjašnjivo je i neopravdano da se ovako odnosimo prema problemima koje možemo rešavati jednostavnim putem. Topličani su mnogo dali srpskom narodu i Srbiji u balkanskim ratovima i Prvom svetskom ratu kroz herojstvo i junaštvo Gvozdenog puka. Zar spomenik Ejmi može da ima prednost u odnosu na postavljanje biste Radetu Draincu, čiji su stihovi prevedeni na mnoge svetske jezike? Jeste razlika između njih velika, bez osporavanja muzičkog dela Ejmi Vajnhaus.
Trebalo bi svoja kulturna ostvarenja više da poštujemo i cenimo, naravno i negovanjem sećanja putem postavljanja spomenika. Topličani se nadaju da će gradska vlast ipak još jednom pregledati dostavljenu dokumentaciju i usvojiti predlog za podizanje spomenika Draincu.
Mića Milenković,
slikar i književnik, Beograd
    </div>
    <div id="ekonomija">
Kupci spremni da više plaćaju zdravije proizvode
Četvrtina potrošača širom sveta u poslednjih godinu dana počela je više da brine za svoje zdravlje i imunitet i to je najveća promena koju beleže istraživanja u odnosu na period pre pandemije. Najznačajniji rast zabeležen je među milenijalcima i osobama između 36 i 45 godina, a čini se da ova pojava neće biti kratkoročna. Uz sve veću zabrinutost zbog toga što pandemija može da utiče na njihovo zdravlje, potrošači zauzimaju holistički pristup – spavaju dovoljno, održavaju mentalnu i fizičku kondiciju i biraju hranu koja utiče na njihov imunitet.
U velikom istraživanju koje je tokom prošle godine sprovela američka kompanija „Inova”, ispostavilo se da je na listi namirnica koje su se u poslednjih godinu i po najviše kupovale upravo hrana koja je bogata vitaminima i čak 60 odsto potrošača je izrazilo spremnost da više plaća takve proizvode. Inače i pre početka korona krize, tačnije između 2016. i 2020. godine jedna od zdravstvenih tvrdnji bila je da su se  kupci najviše interesovali za hranu koja jača imunitet. Osim za suplemente, takve tvrdnje najčešće se odnose na tri kategorije namirnica – mlečne proizvode, kao što su jogurti i fermentisani napici, proizvode za sportsku ishranu, bebe i malu decu, navodi „Inova”. Očekivano, proizvođači su odmah prepoznali šansu da se pozicioniraju u odnosu na nove zahteve kupaca i počeli su da reklamiraju proizvode koji navodno dobro utiču na spavanje ili opuštanje. Iako su tokom krize ovakve novine na tržištu dobro prihvaćene, ipak, kupci, kako se pandemija smiruje, sve više kritikuju proizvođače, tvrdeći da koriste situaciju kako bi profitirali. Navike su se, međutim, definitivno promenile.  Potrošači sve više izbegavaju nepoznate sastojke u proizvodima. Prema podacima iz istraživanja Međunarodnog saveta za informacije o hrani, od 1.000 anketiranih kupaca tokom maja, dve trećine je izjavilo da sada obraćaju više pažnje na spisak sastojaka na hrani i pićima nego pre godinu dana.
– Pandemija je  za mnoge ljude bila poziv za uzbunu – izjavio je dr Ali Vebster, direktor istraživanja i komunikacija o ishrani u IFIC-u.
Inače, gotovo 60 odsto kupaca je navelo da hranu i piće u supermarketima kupuje isključivo ukoliko sadrži zdrave sastojke, a 48 odsto njih to isto tvrdi prilikom onlajn kupovina. Na pitanje kako bi definisali zdrave sastojke, većina je kazala da je dovoljno da nisu veštački ili sintetički,  pri čemu skoro polovina ispitanika izbegava veštačke arome, boje, zaslađivače i konzervanse. Sastojci opisani kao organski, sveži i prirodni takođe su visoko rangirani, zajedno sa onima za koje je poznato da su hranljivi.
Zanimljivo je da je čak 40 odsto anketiranih izjavilo da su u potpunosti prešli na sveže proizvode, organsku ili hranu bez GMO-a. Inače, u toj grupi kupaca su osobe sa visokim obrazovanjem, tehnološki napredniji i sa višim prihodima, navedeno je u istraživanju.
Potrošač mora da razume deklaraciju
Prema važećem pravilniku o prehrambenim i zdravstvenim izjavama koje se navode na deklaraciji hrane na našem tržištu je njihova dozvoljena samo pod određenim uslovima. Pre svega ukoliko je naučnim dokazima utvrđeno da prisustvo, odsustvo ili smanjena količina hranljivih materija ili drugih supstanci u hrani ili kategoriji hrane ima pozitivan efekat na organizam. U pravilniku se navodi da je to dozvoljeno i ako je određena hranljiva materija ili supstanca na koju se izjava odnosi prisutna u znatnoj količini (koliko je navedeno posebnim propisima). Takođe i ako je hranljiva materija koja je navedena na proizvodu u obliku koji omogućava njeno iskorišćavanje u organizmu. Inače, dozvoljeno je navoditi ovakve izjave samo ako prosečni potrošač može da razume korisne efekte navedene u izjavi.
    </div>
    <div id="sport">
Krunić i Stojanović u dublu na Olimpijskim igrama
Teniserka Aleksandra Krunić postala je 86. član tima Srbije za Igre u Tokiju, saopšteno je na sajtu Olimpijskog komiteta Srbije (OKS).
Kako se navodi, realokacijom kvote srpskom timu otvorena je prilika da prijave takmičarke koje će nastupati u ženskom dublu, pa je Krunićeva dobila šansu, uz Ninu Stojanović, koja je već kvalifikovana u pojedinačnoj konkurenciji.
Srbija u ovom momentu ukupno ima petoro tenisera koji su ostvarili pravo na nastup na Olimpijskim igrama u Tokiju, javlja Tanjug.
U ženskom singlu nastupaće i Ivana Jorović, dok će u pojedinačnoj muškoj konkurenciji boje Srbije braniti Miomir Kecmanović i Novak Đoković.
    </div>
    <div id="magazin">
Gojaznost stigla i u Rusiju
MOSKVA - Istraživači iz Saveznog istraživačkog centra za biotehnologiju i bezbednost hrane saopštili su danas da je više od polovine stanovnika Rusije gojazno.
Direktor centra, Dmitrij Nikitjuk rekao je da rezultati pokazuju da više od 60 odsto odraslih i dece imaju višak kilograma, piše Tas s.
Studija takođe pokazuje da oko 10 odsto dece u Rusiji ima alimetarnu gojaznost.
    </div>
    <div id="vesti">
Rusija i Kina pokušavaju da okončaju nadzor nad BiH
Njujork – Rusija i Kina prosledile su članicama Saveta bezbednosti Ujedinjenih nacija nacrt rezolucije kojom bi se visokom međunarodnom predstavniku u Bosni i Hercegovini odmah oduzela ovlašćenja za nadgledanje primene mirovnog sporazuma iz 1995. godine kojim je okončan rat u BiH i kojom bi se ova pozicija potpuno ukinula za dve godine.
U kratkom nacrtu rezolucije, u koji je AP imao uvid, navodi se da ovlašćenja koja su data visokom predstavniku na konferenciji o primeni Dejtonskog mirovnog sporazuma 1997. godine više nisu potrebna s obzirom na napredak koji su postigle bosanske strane, prenosi Tanjug.
Nacrt podržava imenovanje visokog predstavnika Kristijana Šmita iz Nemačke do 31. jula 2022. godine, kada bi bila zatvorena Kancelarija visokog predstavnika.
Ambasadori Upravnog odbora Saveta za sprovođenje mira, međunarodnog tela koje je vodilo mirovni proces u BiH, formalno su imenovali Šmita za sledećeg visokog predstavnika 27. maja.
On bi trebalo da preuzme položaj 1. avgusta posle ostavke koju je Valentin Incko podneo 27. maja, a nakon što je tu funkciju obavljao 12 godina.

Milanović demonstrativno zaobišao Sarajevo
Od našeg stalnog dopisnika
Banjaluka – „Treba prekinuti praksu preglasavanja, koju su Bošnjaci usvojili kao način da se menja dejtonsko uređenje, čime Hrvatima trasiraju put izvan ove zemlje. S te strane sasvim su razumljive simpatije koje Hrvati u BiH imaju prema načinu na koji se u Banjaluci brane prava srpskog naroda”, komentar je Zorana Krešića, novinara „Večernjeg lista”, izdanje za BiH, na prepucavanja koja su nastupila posle posete hrvatskog predsednika Zorana Milanovića.
Nakon niza poteza hrvatskog predsednika u poslednjih nekoliko sedmica, koji se nisu dopali bošnjačkim predstavnicima, na negodovanje nailazi i poslednja poseta BiH, prilikom koje je, obilazeći hrvatska mesta, zaobišao Sarajevo i zvanične institucije te zemlje. Odnosi između Zagreba i Sarajeva su već neko vreme zategnuti zbog očekivane reforme izbornog zakonodavstva u BiH. Sem što je Milanović zaobišao Sarajevo i poručio da će tako ostati „sve dok se neke stvari ne reše”, jer Željko Komšić „nije predstavnik hrvatskog naroda”, Bošnjacima je uši najviše zaparalo to što je rekao da je „BiH pretposlednja rupa na svirali u EU”, ali i to što je u oštrijem tonu poručio kako „više nema popuštanja u odnosu na prava Hrvata u BiH”, podsetivši kako je takav stav dokazao kad je insistirao da se odredba o Dejtonskom sporazumu uvrsti u Deklaraciju na Samitu NATO-a.
Tada, međutim, nije uslišen njegov zahtev da se u dokumentu zapadne alijanse pomenu i „prava konstitutivnih naroda”, što je kasnije ignorisao i Evropski parlament, raspirivši time strahove u BiH da se u pojedinim krugovima zagovara građansko uređenje zemlje koja počiva na konstitutivnosti tri naroda. „Na isti način postupaću u odnosu na sve dokumente koje budu usvajala sve međunarodne organizacije kojih je Hrvatska član”, najavljuje Milanović tokom trodnevne posete BiH i iznosi tvrdnje kako je „sporan status” sadašnjeg hrvatskog člana predsedništva Željka Komšića. On je kao „jeftino podmetanje” opisao tvrdnje po kojima ukazivanje na obespravljenost u kojoj Hrvati ne mogu izabrati svoje predstavnike predstavlja uplitanje u unutrašnje stvari BiH.
Ove poruke zvaničnika iz Zagreba naišle su na simpatije među hrvatskim liderima u BiH, ali ih deo analitičara iz Zagreba i Mostara opisuje kao „populističke” i ukazuju na Milanovićev zaokret prema politici BiH, za koju kažu da je postala bliža Tuđmanovoj nego stavovi premijera Plenkovića iz HDZ-a. Veruju da je to razlog da je, iako levičar na početku, Milanović postao miljenik desnice, koja mu, kako navode, zamera samo na i dalje tvrdom stavu prema ustaškoj tradiciji.
„Milanović zastupa jedinstven stav nas koji participiramo u političkom životu BiH u ime hrvatskog naroda”, istakao je delegat u Domu naroda BiH Bariša Čolak.
Mostarski gradonačelnik Mario Kordić uručio je Milanoviću ključ grada. S druge strane, sarajevski mediji ukazuju na neobičan izbor datuma posete, aludirajući na održavanje komemoracije za žrtve Srebrenice – na kojoj se nije pojavio – iako je na reveru imao zadenut „Cvet Srebrenice”. Podseća se i na podršku koju je 2010. godine Milanović, kao levičar i lider SDP-a, dao upravo Komšiću, pa navode kako je ubrzo posle toga sadašnji predsednik skrenuo u „nacionalizam”.
Režiser Dino Mustafić nastup hrvatskog predsednika opisuje kao „politički debakl”, pojasnivši kako je Milanović nudeći hrvatski model zastupanja manjina kao dobar za BiH i sam srušio koncept konstitutivnosti. U Izetbegovićevom SDA poruke Milanovića vide kao ultimatume, te navode kako nije dobra poruka to što nije posetio Predsedništvo BiH.
Šefik Džaferović, bošnjački član Predsedništva BiH, kaže da se hrvatski predsednik uz ovakve izjave ponaša kao „nepristojan gost u tuđoj kući”. Smatra kako su pokušaji Milanovića da se bavi unutrašnjim pitanjima BiH „prožeti neznanjem i neozbiljnom arogancijom”, čime, kako kaže, postaje sve veći „rasadnik nestabilnosti i retorike podela i uvreda”. Kaže da ono što nudi Milanović jeste etnička podela i potpuno ukidanje građanskog principa, te ističe kako se u izboru članova predsedništva nigde ne govori o etničkoj legitimaciji, već samo o etničkoj identifikaciji kandidata. Džaferović procenjuje kako je Milanović došao „samo da pravi probleme i incidente”, pa dodaje: „Evropski parlament i NATO pokazali su ko je stvarno pretposlednja rupa na svirali.”
Naime, bošnjački lideri žele da se izborna reforma ograniči na ispunjavanje zahteva Evropskog suda za ljudska prava koji je kao diskriminaciju prepoznao to što se u BiH mogu kandidovati samo predstavnici tri konstitutivna naroda. Hrvatima to nije dovoljno, jer žele garancije da se i četvrti put neće ponoviti slučaj Komšić, to jest insistiraju na tome da im se omogući „legitimno predstavljanje”. Ali način da se do toga dođe tri naroda vide potpuno oprečno. Hrvatima nije sporno da se u FBiH članovi predsedništva biraju u parlamentu, posredno, ali Bošnjaci ne žele da taj entitet odudara od RS, gde se član bira direktno na izborima. Tvrde da bi takva asimetrija između dva entiteta bila na štetu BiH. Takođe, bošnjačkim liderima nije prihvatljiva ni nova izborna jedinica unutar FBiH, gde većinski žive Hrvati, jer ih to asocira na treći entitet. Na tu temu je varničilo i ranije, kada je Milanović rekao da je „građanska država daleki, daleki san, ali prvo sapun, pa onda parfem”, na šta je Džaferović odgovorio kako izjave hrvatskog predsednika „zaudaraju na šovinizam i ksenofobiju, u čemu ni sapun ni parfem ne pomažu”. Sem izbora članova predsedništva zahteva se i izmena načina izbora u domove naroda u FBiH. „Hrvatima je uskraćeno pravo da biraju svog člana predsedništva. Šta tu nije jasno? Šta je tu moralno, šta je tu ispravno?”, pitao je Milanović tokom posete BiH, izrekavši da se ovo što se dešava Hrvatima u Bosni „pretvorilo u zlostavljanje”.

DF poziva Vladu da saopšti šta se dešava sa Ristom Jovanovićem
PODGORICA – Najuticajniji vladajući Demokratski front (DF) pozvao je danas Vladu Crne Gore da saopšti javnosti šta se dešava u slučaju crnogorskog državljanina Rista Jovanovića, koji je na Vidovdan uhapšen na Gazimestanu.
Iz DF-a podsećaju da je Jovanović skoro dvadeset dana „potpuno nevin u zatvoru” te da stoga očekuju da vlada tokom dana saopšti građanima šta radi na ovom slučaju i koji su budući potezi.
„Da li Vlada Crne Gore ima nameru da obavesti javnost o tome šta se dešava u ovom slučaju. Građani imaju pravo da znaju šta vlada radi i da li ima nekih novih detalja”, navodi se u saopštenju DF-a dostavljenom medijima.
Ističu da ćutanje navodi na zaključak da su Zdravko Krivokapić i njegov ministar spoljnih poslova „digli ruke od svoga državljanina” što, kako kažu, ne bi bilo neočekivano, prenosi Tanjug.
„Risto Jovanović nije prekršio ni jedan zakon, ni Božji ni ljudski, već se poneo časno. Sa druge strane, imamo na crnogorskom primorju, posebno na području Ulcinja, veliki broj primera kršenja zakona od strane Albanaca iz južne srpske pokrajine, ali ne vidimo da se protiv njih vodi jedan jedini proces”, poručili su iz DF-a.

Crnogorci i dalje istrajavaju na Titovom putu
Predsednik Crne Gore Milo Đukanović, premijer Zdravko Krivokapić i predsednik Skupštine Aleksa Bečić ne dozvoljavaju da se na civilizovani način rastanemo sa „diktaturom komunističke partije Josipa Broza koja je osuđena od strane čitavog demokratskog sveta", izjavio je jedan od lidera Demokratskog fronta Andrija Mandić.
„Gospodo, stanite! Počeli su s nama zbijati šale čak i ljudi iz bivših republika SFRJ, što su imali istog predsednika i maršala kao i Crnogorci. Dobro bi bilo da prestanete sa ponižavanjem Crne Gore jer je ona velika priča, a najlepše stranice vlastite istorije je napisala pre Tita, smatra Mandić.
„Domaća i međunarodna javnost složni su oko toga da su litije za odbranu svetinja bile glavni oslonac za prošlogodišnju promenu vlasti. Slušajući ovih dana Bečića i Đukanovića, izgleda da je sva ta uložena energija imala za cilj povratak kulta Josipa Broza Tita. Ovaj užasni falsifikat je direktno suprotstavljen željama većine građana Crne Gore koji su zadivili Evropu čvrstom verom u Boga i lepšu budućnost, napisao je Mandić na Tviteru.
Da se u Crnoj Gori svakodnevno vodi verbalni ideološki rat zasnovan na podelama na četnike i partizane svedoče i brojne izjave povodom 13. jula, Dana ustanka u Crnoj Gori.
Premijer Zdravko Krivokapić nije smogao snage da čestita građanima Crne Gore 13. jul, napisao je Tviteru Miodrag Radović, šef Kabineta predsjednika Crne Gore Mila Đukanovića. 
„Verovatno se kosi s njegovim ideološkim stanovištima i kada je reč o međunarodnom priznanju Crne Gore i kada je reč o ustanku protiv njegovih istomišljenika. Ne treba dodatnih dokaza kom vrednosnom sistemu pripada, naveo je Radović.
„Da je jedan od najvećih datuma u istoriji, 13. jul je pokazao i juče. Crna Gora ga je proslavila kako dolikuje, na mestu gde je sve i počelo 1941. godine, uz govor predsednika Mila Đukanovića kakav i basta ovakvom trenutku, a premijer se sakrio u mišiju rupu kako mu i priliči, naveo je bivši ministar odbrane i član DPS-a Predrag Bošković.
Na ove optužbe odgovorili su iz kabineta premijera Zdravka Krivokapića.
„Optužbe predsednika desničarskog DPS-a i formalno predsednika svih građana Crne Gore, Mila Đukanovića, da u strukturama nove vlasti ima propagatora fašizma, zapravo govore koliko je otuđenje od realnosti i hipokrizija prisutna u delovanju šefa opozicije, navodi se u saopštenju iz kabineta Krivokapića.
Od ratnohuškača iz devedesetih, koji se svojim borbenim, velikodržavnim narativom i fašističkim izjavama probijao na političku pozornicu, do „dostignuća" u kome je naša država u međunarodnoj zajednici prepoznata kao zemlja hibridnog režima, sa zarobljenim institucijama, jesu autentične Đukanovićeve tekovine, od kojih se crnogorsko društvo imperativno mora osloboditi.
Da je predsednik države zaista posvećen antifašizmu, te demokratskim i progresivnim vrijednostima, ne bi nam sa svojom partijom ostavio podeljenu zemlju, razorenu ekonomiju, i nefunkcionalan sistem, u kome su cvetali korupcija, nepotizam, diskriminacija.
No, kako je to u tradiciji Crne Gore, kao i svi okupatori, tako je i Đukanović dobio adekvatan, demokratski odgovor kada je pokušao da u potpunosti porobi slobodarski duh naroda i uništi našu zemlju.
Svesni očekivanja građana, nova demokratska vlast pružiće puni doprinos u prevazilaženju podela i tako obezbediti da konačno imamo društvo jednakih šansi, u kome će svaki čovek nesmetano upražnjavati svoja građanska prava, navodi se u reagovanju predsjednika Vlade.

U Bihaću na divljim lokacijama i dalje 1.000 migranata
Migrantska situacija u Unsko-sanskom kantonu Federacije BiH je danas bolja, ocenio je gradonačelnik Bihaća Šuhret Fazlić, ali je istakao da i dalje postoji nerazumevanje vlasti za ovaj problem.
Zbog nesuglasica na nivou kantona i Federacije BiH, Fazlić kaže da se „često ponaša kao magare u magli”, a za migrantsku krizu je rekao da je „kao zemljotres koji ne može da se spreči”.
„To govorim za područje celog grada gde je manji pritisak. Mi smo u 2019. godini imali grupe od po 200 migaranata i opsedali su grad. S obzirom na to da nadležni bolje postupaju i vode ove postupke, situacija je poboljšana, radi se na unapređenju kampa Lipa. U Bihaću smo imali nekoliko divljih kampova pa smo na Štabu civilne zaštite doneli odluku da preduzmemo čišćenje tih lokacija od smeća, a migrante smo izmestili na druge lokacije”, istakao je Fazlić gostujući na sarajevskoj televiziji N1.
Juče je oko 267 migranata prebačeno u kamp Lipa iz zapuštenog objekta Krajina-metal, kaže Fazlić i dodaje da je ostala još veća grupa migranata u napuštenom objektu Energoinvesta, navodi Tanjug.
„A i to je Sizifov posao. Mi ih prebacimo u Lipu a oni odu. A sve to zbog komunikacije sa krijumčarima. Situacija je u Lipi daleko bolja, imaju sve uslove za život i ima dovoljno mesta za sve njih. Međutim, oni i dalje odlaze u napuštene prostore, u grad. To pravdaju time da nemaju hrane, a mislim da ne može biti gora situacija u Lipi od onih u šatorima i napuštenim objektima”, kazao je Fazlić.
Iako grad Bihać troši velika sredstva na zbrinjavanju migranata, Fazlić kaže da se formiranje divljnih kampova ipa ne može sprečiti.
U Bihaću je na divljim lokacijama trenutno oko 1.000 migranata.

Umesto na odrasle komarce, potrebno je delovati na larve
Promena klime na naše prostore donosi vrste komaraca sa kojima se nikada do sada nismo susretali. Očekuje se da među njima budu i oni koji, kao potencijalni vektori, mogu da prenesu više od 30 različitih patogena (izazivači bolesti). Da ne bismo došli u situaciju da se s njima „borimo” kada se već odomaće, gradonačelnik Zoran Radojičić je u saradnji sa stručnjacima dva fakulteta i institucijama koje se bave suzbijanjem ovih insekata pokrenuo izradu strategije po ugledu na velike evropske gradove.
– Prošle godine potpisali smo Memorandum o saradnji i razumevanju sa Biološkim fakultetom Univerziteta u Beogradu. Od tada smo u stalnoj komunikaciji sa stručnjacima s ovog fakulteta, kao i sa stručnjacima Poljoprivrednog fakulteta Univerziteta u Novom Sadu. Zajedno smo došli do zaključka da je kontrola komaraca tema koja bi mogla dodatno da se unapredi izradom dugogodišnje strategije po ugledu na velike evropske gradove – rekao je Radojičić. On je istakao da se širom Evrope u suzbijanje komaraca koji predstavljaju značajan problem stanovništvu ulažu velika finansijska sredstva.
– Uglavnom se to radi u turističkim zemljama Mediterana, ali se u ovu borbu ulaže i u ravnicama, pored reka i pirinčanih polja. Zato se planira i mapiranje najznačajnijih izvorišta komaraca i tretmani larvi proverenim biološkim preparatima koji imaju minimalne posledice po životnu sredinu i biodiverzitet – kaže gradonačelnik.

Gradonačelnik Zoran Radojičić (Beoinfo)

On objašnjava da dolazak invazivnih, odnosno stranih vrsta komaraca, može da poremeti uhodane programe koji se sprovode radi suzbijanja domaćih vrsta, koji se u potpunosti razlikuju od suzbijanja, primera radi, rečnih komaraca.
– Te strane vrste komaraca često su prenosnici različitih bolesti, a nažalost zbog promene klime oni će biti sve prisutniji i u našim podnebljima. Zbog toga smo se odlučili da u saradnji sa našim najvećim stručnjacima pripremimo adekvatan odgovor na izazove koje nam ovi insekti donose. Predložene mere baziraju se na iskustvima i rezultatima primenjenih istraživanja u Evropi, pre svega u Francuskoj i Nemačkoj u kojima je tretman odraslih formi uglavnom ukinut. Tretiranjem larvi komaraca na mestima gde je procenjeno da se oni najviše razmnožavaju (među njima su i šahtovi) smanjujemo brojnost odraslih formi te se samim tim smanjuju i troškovi za tretman odraslih komaraca. Ovakvo strateško opredeljenje za suzbijanje ovih insekata u gradu je neophodno za postizanje zadovoljavajućeg stepena zaštite od njih, njihovih neprijatnih uboda, ali i bolesti koje prenose – objašnjava Radojičić.
Kako je gradonačelnik rekao, strategija je u početnoj fazi, ali se očekuje da za narednu sezonu bude spreman odgovor.
– Čeka nas veliki posao da odredimo koji su to lokaliteti koje bi prvo trebalo da „napadnemo larvicidima”. Samo u Beogradu ima oko 1.100 kilometara vodotokova drugog reda, a zamislite koliko ima samo šahtova. Jasno je da je izuzetno veliki posao pred našim stručnjacima. Kada je reč o sredstvima koja bi se primenjivala i opremi koja bi se za strategiju koristila, još smo u fazi procene. Za realizaciju ove strategije biće veoma važna i edukacija stanovništva kako zajedno može da pomogne sebi, ali i svom gradu. Primera radi, jako je korisno da građani u svojim dvorištima i na terasama redovno prazne posude s vodom. Čak i najmanja količina vode u tacnama za cveće predstavlja idealno mesto za razmnožavanje kućnog komaraca koji je prenosnik virusa Zapadnog Nila. Životni ciklus ovog komaraca od larve do odrasle forme je svega šest dana i zato je važno da građani redovno prazne posude s vodom na vreme da bi sprečili razmnožavanje ovog neprijatnog i potencijalno opasnog insekta – istakao je gradonačelnik.
On je napomenuo da bi se nova strategija suzbijanja komaraca mogla realizovati na pet ili 10 godina.

Što više primene larvicida – manje odraslih formi u klopkama (Foto JKP „Gradska čistoća”)

Borba protiv ambrozije se nastavlja
Sugrađani alergični na ambroziju već se spremaju za avgust i septembar kada ona cveta i pravi najviše problema osetljivim osobama. Zbog toga je grad pokrenuo akciju njenog uništavanja na većim površinama.
– Akcioni plan za suzbijanje ambrozije počeli smo da aktivno primenjujemo prošle godine. U planu je da uradimo nadzor nad 3.000 hektara do kraja septembra i na osnovu toga odredimo gde je potrebno da hemijski tretiramo ambroziju. Neprekidno pratimo stanje na 1.400 hektara, a još 1.000 nadziremo jer se predviđa da bi ona tu mogla da se razvije. Prema sadašnjim podacima sa terena, na 145 hektara primenićemo hemijski tretman. Na površinama gde se potvrdi prisustvo ambrozije, posle uništavanja ove biljke, ponovićemo monitoring kako bi smo utvrdili da li je potreban dodatni hemijski tretman – rekao je gradonačelnik Zoran Radojičić.

Izgorela jedna desetina velikog magacina na Dorćolu
Od robe u četiri velika magacina „Luke Beograd” koju je jutros oko 5.30 zahvatila vatra nije ostalo ništa. Izgorela je sva carinska roba i roba namenjena za maloprodaju. Šta je tačno sve bilo u skladištima i zašto je došlo do požara još se ne zna jer je počela istraga. Prema nekim navodima bilo je i plastike i papira i drveta...Bar se to osetilo u vazduhu kada je gust crni dim zahvatio donji deo Dorćola. Ono što je sreća jeste da ovom prilikom niko nije povređen.
U gašenju požara učestvovao je veliki broj vatrogasaca.
– Poziv smo dobili u 5.54 sati, a naše ekipe su stigle za pet minuta. Procenili smo po pozivu koji smo dobili da bi požar mogao biti veliih razmera zbog toga smo odmah na teren uputili 13 vozila i 46 vatrogasaca. Kada smo stigli vatra je već bila u razbuktaloj fazi. Iskoristili smo postojeće hidrante, ali smo dovezli i našu cisternu od 30 tona jer voda sa hidranata nije bila dovoljna. Osim toga smo angažovali i vatrogasni brod koji je stigao u pravi čas. On nam je izizetno olakšao posao jer ima vekiki kapacitet i istovremeno vodom može da napuni desetak vozila – rekao je Miloš Mastorović, komandant Vatrogasno-spasilačke brigade Beograd.
On je istakao da je požar lokalizovan posle dva i po do tri sata i da je vatra „presečena” tako da nije uspela da zahvati preostali ogromni magacinski prostor.

– Od ukupne površine, prema prvim procenama, izgorela je jedna desetina. Ono što je važno naglasiti da je požar izbio u prepodnevnim, a ne popodnevnim časovima kada naše jedinice gase veliki broj požara na otvorenom. Zato smo mogli da reagujemo odmah i adekvatno i brzo sprečimo da se vatra proširi. Zbog toga apelujemo na sugrađene da ne pale vatre na otvorenom – ističe Majstorović.
Prve plamenove vatre iz svog doma videla je Danica Đorđević, koja živi na samo tridesetak metara od magacina.
– Probudio me prasak. Izgledalo je kao da je nešto eksplodiralo. Ćerka je bila kod mene. Obe smo ustale i istrčale iz kuće. Iz magacina je isijavao plamen na sve strane i dostizao do krova, a vatra se širila se ka unutrašnjoti magacina. Strašno smo se uplašile jer se naše kuće nalaze blizu. Uspeli smo da navučemo na sebe nešto odeće i uzmemo dokumenta, jer smo strahovale da požar može da se proširi ka nama – priča baka Danica.
Ona ističe da je sreća da su vatrogasci stigli brzo i uspeli da spreče da se požar proširi dalje.
Magacin, kako smo saznali, pripada „Luci Beograd”, ali u njemu ima više vlasnika koji iznajmljuju prostor. U „Luci” su rekli da će povodom ovog požara izdati saopštenje.
    </div>
    <div id="sport">
Otvoreno Selo za 11.000 sportista
Deset dana pre početka Olimpijskih igra sportisti su počeli da ulaze u olimpijsko selo, a do kraja sedmice u selu bi trebalo da se smesti više od 2.200 takmičara.
Selo se prostire na 44 hektara na kojima je izgrađena 21 zgrada za stanovanje sportista i službenih lica i tokom normalnih okolnosti služi za druženja sportista, što ovoga puta neće biti slučaj, jer su na snazi stroge mere zbog virusa korona.
Prema tim pravilama sportisti mogu da uđu u selo samo pet dana pre svojih takmičenja i moraju da ga napuste u roku od 48 sati nakon završteka nastupa. Sportistima je zabranjen bilo kakav kontakt sa domaćim stanovništvom, kao i turistički obilasci lokalnih znamenitosti.
Predsednik Međunarodnog olimpijskog komiteta (MOK) Tomas Bah greškom je svoje japanske domaćine nazvao Kinezima, tokom posete Tokiju uoči početka Olimpijskih igara. Bah je prošle nedelje doputovao u Tokio, a juče je imao sastanak u sedištu Organizacionog komiteta Olimpijskih igara.
„Uspeli ste da Tokio učinite najbolje pripremljenim gradom za Olimpijske igre. Ovo je još značajnije pod teškim okolnostima sa kojima svi moramo da se suočimo, rekao je Bah. Naš zajednički cilj su bezbedne Igre za sve, za sportiste, za sve delegacije i što je najvažnije za kineski narod – japanski narod”, dodao je Bah, brzo ispravivši svoju grešku.
Bahove izjave prevođene su sa engleskog na japanski, ali njegova greška nije prevedena. Međutim, japanski mediji su o tome brzo izvestili i pojavile su se reakcije na društvenim mrežama.
On je govor završio japanskom frazom: „Gambari mashou”, što se prevodi kao: „Dajmo sve od sebe”.
Olimpijske igre počinju 23. jula i trajaće do 8. avgusta.
Bah je tri dana proveo u izolaciji u luksuznom hotelu u Tokiju i njegovo kretanje bilo je ograničeno, što se uglavnom odnosi ia sve koji će učestvovati na Igrama. Zbog porasta broja zaraženih virusom korona u Japanu je na snazi vanredno stanje, koje će trajati do 22. avgusta.
Bah bi u petak trebalo da poseti Hirošimu, a japanska novinska agencija Kjodo prenela je da postoji protivljenje njegovom dolasku. Mala grupa demonstranata okupila se u subotu ispred Bahovog hotela noseći transparente na kojima je pisalo da on nije dobrodošao u Tokio.
Između 50 do 80 odsto stanovništva Japana protivi se održavanju Olimpijskih igara u sred pandemije.
Oko 11.000 olimpijaca i 4.400 paraolimpijaca će učestvovati na Igrama, uz dolazak desetina hiljada zvaničnika, sudija, administratora, sponzora i emitera.
Iz kabineta japanskog premijera saopšteno je juče da je 18,5 odsto stanovništva potpuno vakcinisano.
    </div>
    <div id="kultura">
Zbirka gramofonskih ploča Pavla Beljanskog
U okviru izložbe „Muzički intermeco u SANU – Kolekcija gramofonskih ploča Pavla Beljanskog” u Galeriji SANU, dr Milan Milojković održao je predavanje pod naslovom „Zbirka gramofonskih ploča Pavla Beljanskog – mali putopis o evropskoj međuratnoj diskografiji”.
Posetioci su čuli zanimljivosti o izdanjima simfonijske, kamerne i solističke muzike 18. i 19. veka kompanija „Hiz masters vojs”, „Kolumbija”, „Pate” i „Polidor”, koja ukazuju na međuratni diskografski kontekst u okviru kojeg je ova kolekcija nastajala. Izradu nosača zvuka u tom periodu je, između ostalog, obeležilo usavršavanje i postepeno prevazilaženje mehaničkog načina snimanja ploča, kao i usvajanje nove tehnologije na električni pogon.
Na predavanju su sagledani i detalji u vezi sa tadašnjom praksom distribucije gramofonskih ploča i okvirnih putanja kojima su ploče dolazile u kolekciju Beljanskog iz prodavnica u Firenci, Parizu i Londonu, ali i jugoslovenskih distributera, kao što su Jevta M. Pavlović u Beogradu, Albert Brejer u Zagrebu i Anton Rasberger u Ljubljani, odakle potiče značajan deo kolekcije.
U sklopu pratećeg programa u Galeriji SANU, sutra u 18 sati koncert će prirediti pijanista Uki Ovaskainen, a u subotu u isto vreme Jasmina Jakšić Subić, viša kustoskinja Spomen-zbirke Pavla Beljanskog, imaće autorsko tumačenje izložbe.

U žutim prslucima i belim mantilima jednaki pred bolom
74. KAN
Sa svojim 13. filmom u karijeri, posle devet godina od učešća u glavnom kanskom programu sa filmom „Tri sveta”, francuska scenaristkinja i rediteljka Katerin Korsini u ovogodišnjoj trci za „Zlatnu palmu” učestvuje sa „Prelomom”, snažnim igranim filmom dokumentarističkog stila i brzog tempa, u kojem osvetljava proteste žutih prsluka iz 2018. godine.
Spajajući intimnost sa kolektivom i u stilu uvek angažovanog Kena Louča, Korsinijeva je ponudila realnu sliku duboke i široko generalizovane socijalne krize, čije su žrtve i dve žene u dubokoj bračnoj krizi, ali i svi oni koji će se naći u poprištu događaja u i oko jedne pariske bolnice koja postaje lik sam za sebe. U razgovoru za „Politiku” Korsinijeva se dotiče i političkog i društvenog konteksta u koji je smestila radnju filma preslikane realnosti i snažnog eha...
U početku smo mogli da pomislimo da će ovo biti ljubavna priča između dve žene u vezi koja je u dubokoj krizi, a onda nam otvarate vrata za svaku vrstu haosa koji proizvode veliki broj likova, povezanih međusobno veoma precizno. Da li ste još u fazi doterivanja samog scenarija tačno znali kako ćete sve ovo postaviti i realizovati?
Scenario je pisan u brzini, bilo mi je potrebno oko godinu dana da sve ovo uradim, da povežem žute prsluke i ličnu ljubavnu egzistencijalističku dramu sa bolnicom i sa različitim ljudima u njoj. Ljudima sa različitim, suprotstavljenim stavovima i životima. Svi oni naći će se u jednoj jedinoj noći u bolnici, u haotičnom okruženju i kako vi kažete – precizno povezivanje, bilo je jedino moguće rešenje. Kada je film ušao u fazu montaže, odjednom nam je svima bilo jasno da se film nekako već sam „izmontirao”. Sve je izgledalo glatko i išlo kao po loju: od jedne priče do druge, od jednog lika do drugog i ja sam se nekako osećala kao dirigent koji je upravljao tim velikim orkestrom i tačno znao šta radi. Dirigovala sam kompleksnom simfonijom koja je trebalo da bude puna života i događaja. Da bude energetska i da sve bude u balansu.
Koliko je teško bilo snimati u limitiranom bolničkom prostoru punom ljudi i punom brzih obrta?
Moram da priznam da me je povremeno hvatala panika. Bilo je toliko brzih i naglih promena koje je valjalo kontrolisati. Često i veoma puno ljudi u jednom kadru, a njihovo ponašanje, izraz i samu glumu morala sam da pratim samo jednim okom, jer mi je drugo bilo već zauzeto onom sledećom scenom. Nekoliko puta sam upadala i u krizu i uzvikivala „Moj bože, šta ću sada!”, strepeći od te stalne brzine promena ugla i promena lica i stanja onih ispred kamere. Ne, nije bilo lako.
Spojili ste žute prsluke sa belim mantilima i otvorili nam svet i političkog i društvenog aktivizma?
Sve to što se događalo 2018. godine provociralo me na reakciju. Želela sam da imam neki svoj odgovor na sve to, da snimim film o današnjem vremenu u kojem svi živimo i o aktivizmu, ali nisam baš bila sasvim sigurna kako da u sve to uđem. Onda mi se dogodilo da sam se u decembru, baš poput moje junakinje koja je slomila lakat, i ja sama našla u hitnoj pomoći i videla kako stvari tamo funkcionišu. Moja junakinja lomi lakat u prvoj noći protesta žutih prsluka i u svemu tome ima nečeg nadrealnog što me je inspirisalo da napravim neku vrstu gotovo nadrealističkog kolaža. Ima zaista nečeg nadrealističkog u tome kako su žuti prsluci zauzeli inače prilično beskorisne pariske kružne tokove i pretvorili ih u životne prostore – u simbol žutih prsluka. S druge strane, tu su beli mantili. Bolnica, to nesigurno okruženje, koja nas čini jednakima i pred bolestima, pred bolom, i pred tim ljudima u belom koje gledamo sa strepnjom i nadom i sa svešću da od njih zavisimo, često zaboravljajući da su i oni teški radnici sa nagomilanim i ličnim i poslovnim problemima.

Iz filma „Prelom” (Foto: 74. Kan)

Bolnica može da bude i simbol i svih naših propusta u životu?
Da, pred propustima koji su nam se dogodili ili se događaju i pred tim trenutkom u našim životima kada smo svi zaustavljeni. Idemo negde i u jednom trenutku – bum, nađemo se u bolnici koja je zaista mesto gde ne bismo želeli da budemo. Ali kada smo u njoj tako zaustavljeni, prisiljeni smo da preispitujemo šta je to sve oko nas. Sama radnja filma jeste da uđemo u bolnicu i izađemo iz nje u toj jednoj jedinoj noći u kojoj su se nakupili svi mogući elementi. Iz nje izlazimo sa osećanjem da više ne možemo da izdržimo, da smo dobili recept ili bar imamo sliku sopstvenog zdravstvenog stanja. Ulazak i izlazak iz bolnice, u tome je cela poenta filma.
Bolnica je i država u malom, sa svim nagomilanim problemima, dubokim podelama, suprotstavljenim političkim mišljenjima, dok izvan nje gori vatra?
Može i tako da se posmatra ovaj film. Jesam pokazala svu tu unutrašnju suprotstavljenost u društvu, sve manjkavosti sistema i same države, ali nisam zauzimala stranu. Da, imala sam ideju da u tu bolnicu kao u neku kutiju natrpam različita zaoštrena mišljenja, ali i nešto intimno i političko. Da postavim film iz ličnog ugla, ugla žene određenog životnog doba koja već ima izgrađeni društveni položaj koji se razlikuje od položaja ljudi koje će u bolnici upoznati. To upoznavanje će uzdrmati njena uverenja, ali biće uzdrmani i svi ostali likovi koji su i sami uhvaćeni u onome što predstavljaju. Nisam u filmu držala predavanja niti stranu bilo kome. Jednostavno, na svoj način sam prenela ono što nam se u Francuskoj dogodilo. Ogorčenje demonstranata kao odgovor na prezir vlade koja ih ignoriše. Koristila sam i elemente humora i sve sam pomalo obogatila i medicinom, a najviše stvarnim životom. I u ovom sadašnjem kontekstu pandemije, i bolnice i država dobijaju neku novu simboliku, ali i novu podeljenost.
Vaši glavni junaci se međusobno optužuju za „glasanje” za Mari le Pen i Makrona?
Nije li i to francuska stvarnost? Svaki od ovih likova ima jak identitet, predstavlja društvenu klasu kojoj pripada, mesto u društvu, profesiju. Ono što ih povezuje jeste da svi oni rade i zavise od svojih poslova – i oni koji su ušli u bolnicu i oni koji u njoj rade. Ima metafore u tome da je bolnica pod pritiskom broja prispelih  ljudi slomljenih zbog političkih događaja u tom trenutku u društvu kojem ide tako loše. To mesto postaje sklonište za sve, a medicinski radnici iscrpljeni do maksimuma svima njima treba da pruže negu i podršku. Što se tiče „lepenista” i „makronista”, tokom protesta žutih prsluka bilo je neprestanih optužbi za izazivanje žestokih nereda i pravog uličnog rata. A moj junak Jan, vozač kamiona i učesnik protesta kojeg je policija teško ranila, naivno je samo očekivao da će se Makron pojaviti pred njima i porazgovarati o tome šta ih muči.
Doživljavate li sebe kao levičara?
Zar to nije očigledno iz ovog, ali i svih mojih predhodnih filmova? No, ono što smatram da je bitno jeste to da prestanemo da gledamo na ljude sa visine, da počnemo da imamo empatiju i za tuđe probleme a ne samo sopstvene. Mislim da moj film „Prelom” i govori o tome da treba da razmotrimo i sopstvene postupke, da posmatramo i prihvatimo druge sa kojima odnos treba da se gradi kroz razgovor. Nada postoji u činjenici da ljudi mogu da razgovaraju jedni sa drugima uz poštovanje različitosti.

Od sna do jave, i natrag
Dođete kući, skuvate kafu, sednete u fotelju, a oko vas tišina. I svako sam bira šta je to: samoća ili sloboda, reči su glumice Nede Arnerić (Knjaževac, 15. jul 1953. Beograd ‒ 10. januar 2020), koje i te kako liče na nju, a koje su zapisane u nedavno objavljenoj knjizi njoj u čast „Od sna do jave, i natrag” autorke Tatjane Nježić. Delo je objavila izdavačka kuća „Vulkan”, a biće predstavljeno na predstojećem 28. Festivalu evropskog filma „Palić”, koji će biti održavan od 17. do 23. jula.
Knjiga „Od sna do jave, i natrag” o Nedi Arnerić, umetnici koja je snažno obeležila naše prostore i vreme u kojem je stvarala, sačinjena je od dva dela. U prvom kroz više poglavlja predstavljen je njen život i rad: od detinjstva, tenejdžerskih, studentskih dana do profesionalnih iskoraka. U drugom delu je 15 tekstova njenih prijatelja o njoj: Dušan Kovačević, Goran Paskaljević, Bogdan Diklić, Slavko Štimac, Milica Kralj, Kristina Ristić, koji podsećaju i potvrđuju da smo njenim odlaskom ostali bez jednog od zaštitnih lica naše kinematografije. Između je kratak, upečatljiv središnji deo, a tu je i blizu stotinu fotografija najvećim delom iz Jugoslovenske kinoteke, uključujući i neke privatne, kao i iz pozorišnih arhiva.


Neda Arnerić u mnogo čemu bila je prva: prva dečja, prva tinejdžerska zvezda, i mnogo više od toga. Bila je omiljeno lice javne scene, a ostaće upamćenja i po gospodskom držanju kojim je, bez gordosti, nosila svoju karijeru.
‒ Ćuteći smo se razumeli. Bili su to trenuci koji su činili da se čovek poetičnije oseća. Putanja prijateljstva koja na najlepši način obeležava život ‒ kazao je o Nedi Arnerić glumac Bogdan Diklić, dok je režiser Lordan Zafranović zapisao da je Neda bila njegova omiljena glumica:
‒ Upisala se u glumačku i filmsku besmrtnost i ostavila tamo svoj večni trag. Kriterijumi i maniri intelektualne građanske sredine uticali su na paralelno nastajanje njena dva lika. Prvi je lik lepe, tople, inteligentne, zanimljive, produhovljene žene s posebnim osećajem i ljubavlju za kulturu i umetnost, koja je kao profesionalna istoričarka umetnosti i poznata galeristkinja, čija je galerija bila i svojevrsno stecište kulturnog života Beograda. A onaj drugi lik, Nedino pravo intimno biće koje u svakom od nas najčešće teško nalazi mogućnost da se neposredno pokaže i izrazi – Neda je realizovala uz pomoć svojih glumačkih ostvarenja na filmu.
Nedu Arnerić, kaže Dušan Kovačević, prvi put je video i upoznao kao glumicu na platnu provincijskog bioskopa. Davno…
‒ Video sam devojčicu koja je igrala u nekom neobičnom filmu, za koji i danas nisam siguran o čemu se radi. Znam samo da se taj film najviše pamti po pominjanju Nedine prve uloge. Bila je simpatična, nasmejana, draga i detinjasto bucmasta. Jednom rečju, darovito i napredno dete koje se preko noći, kao u bajkama, pretvorilo u lepu i zanosnu devojku. Sve se to događalo u godinama velike slave francuskog novog talasa, kada je Brižit Bardo bila simbol ženstvenosti miliona gledalaca širom sveta. Neda Arnerić je tih godina bila naša Brižit Bardo, kao što je Milena Dravić podsećala na Katrin Denev, a njen (kasnije) suprug Dragan Nikolić na Belmonda, ili Paja Vujisić na Žana Gabena. Tih davnih godina prošlog veka nisam znao ni slutio da ću Nedu sresti i upoznati relativno brzo – početkom sedamdesetih godina, u dvorištu Kapetan Mišinog zdanja, posle renesansne predstave „Mušica”, u kojoj je igrala glavnu žensku 146 ulogu. Već uveliko zvezda jugoslovenskog filma, igrala je kao vihor pred zadivljenom publikom ‒ pukom, kao što je red kad se igraju narodne komedije za gledaoce željne smeha i pučke zabave ‒ naveo je Kovačević.
U svet glume Neda Arnerić još kao devojčica od 12-13 godina zakoračila je filmom „San” Puriše Đorđevića. Kada je ulogom Đurđine, odnosno Marklene u filmu „San” osvojila i publiku i kritiku, između ostalog, nazivali su je prvom dečjom zvezdom i ovdašnjom Širli Templ! Igrala je potom i u drugim, takođe čuvenim Purišinim filmovima „Jutro” (1967), „Podne” (1968)... Iste godine kada je pred publiku stigao film „Podne” gledaoce je osvojila i ljubavna drama „Višnja na Tašmajdanu” Stoleta Jankovića. A uloga Višnje ju je učinila još većom zvezdom. Usledile su brojne filmske i pozorišne uloge za koje je dobila najveća esnafska priznanja.
‒ Veliki sam profesionalac. Što jeste jeste. Zvezda nisam, ali profesionalac jesam. O svemu ipak gledaoci donose najvažniju presudu. Između glumaca i njih postoje posebne relacije. Sa slikarima i književnicima je drugačije. Oni mogu da zature svoje slike ili knjige u neke fioke, pa da neko jednog dana otkrije kako su to bila genijalna dela, ali mi živimo s publikom i za publiku, i ako ona misli da vredim, to mi je od svega najveća nagrada ‒ govorila je Neda Arnerić koja je znala da prokomentariše i da joj je u životu možda ponajviše žao zato što je skratila i prekinula detinjstvo:
‒ Moji roditelji su insistirali na toj skromnosti, gledano iz današnje perspektive možda čak i previše. Učili su me da budem fina, uglađena, lepo vaspitana. Umela sam kao dete da budem prilično nestašna jer mi je mašta bila bujna. Volela sam da zamišljam i izmišljam razne stvari, čitave teatre sam pravila od svog malog života. Sećam se kako su neki, kad mi je bilo sedam-osam godina govorili: „Ova mala će ili otići u cirkus ili će biti glumica.” Ispostavilo se tačno ‒ govorila je Neda Arnerić.

Korak bliže Mehtinoj želji
U prvom intervjuu za „Politiku” davne 1976, kada je imao 40 godina, posle koncerta u Domu sindikata, slavni dirigent se požalo na lošu akustiku i novinaru „Politike” rekao da se nada da će sledeći put dirigovati u – novoj dvorani! Tek sada gotovo pola veka kasnije, objavljeno je da je završen međunarodni konkurs za idejno rešenje zgrade Beogradske filharmonije
Zubin Mehta je ovih dana, sa punih 85 godina, na svom desetom gostovanju u Beogradu, ponovo podigao publiku na noge. I ponovo petnaestominutne ovacije. Tada, 1976, na svom drugom gostovanju u našem gradu,  sa Filharmonijom iz Los Anđelesa u okviru evropske turneje, a u čast 200 godina američke nezavisnosti, imali su koncert u dvorani Doma sindikata. Počev od onog prvog, 1967, održanog u dvorani Kolarčevog narodnog univerziteta, kada je imao 31 godinu, do ovog desetog, sa 85, slavni umetnik, kao da se vratio na „mesto zločina”. Kolarac je i dalje kad je reč o akustici, jedina prava koncertna dvorana u Beogradu.
Povod ovom podsećanju jeste to što je „Politika” prva objavila razgovor sa Zubinom Mehtom naslovljen „Voleo bih da idući put dirigujem u novoj dvorani.” Razgovarali smo u hotelu „Moskva” i tada mi je rekao da bi zbog loše akustike više voleo da je održao dva koncerta na Kolarcu, nego ovaj jedan u Domu sindikata. Kaže da je video mnoge promene u gradu, puno novih zgrada, ali da naša publika, puna entuzijazma i ljubavi prema muzici zaslužuje mnogo bolju dvoranu.
A bilo je to vreme i dalje obećavajuće poletnog socijalizma, za života Josipa Broza Tita. Posle njega nizali su se neki drugačiji predsednici. Grad se menjao i menja se, a dvorana, nova koncertna, tek sad kao da je izvirila iz mišje rupe.
Naime, prilikom ovog Mehtinog dolaska u Beograd zbog koncerta koji je održao 10. jula, objavljeno je da je završen konkurs za idejno rešenje nove zgrade BF, koja bi trebalo da se gradi na Ušću, a da će do kraja leta biti objavljeno čije je rešenje pobedilo. Šira javnost još nema uvid u pristigle ponude, ali najvažnije je da smo korak bliže Mehtinoj želji, kao i želji svih ljubitelja muzike.

„Don Žuan” – univerzalni motivi i pitanja
U pozorištu Teatrijum u dvorištu Kapetan Mišinog zdanja održana je premijera predstave „Don Žuan”, u režiji Tihomira Stanića i Marka Misirače, dok Vida Davidović, apsolvent dramaturgije na FDU-u i stipendista ove godine, potpisuje adaptaciju ovog Molijerovog komada. Stefan Radonjić predvodi glumačku ekipu tumačeći naslovnu ulogu.
‒ Don Žuan nosi sa sobom univerzalne motive i univerzalna pitanja, pa vrlo lako možemo da se referišemo na to vreme, iako današnjica donosi mnogo jače sukobe, jače ljubavne zaplete i svakako mnogo brži tempo života. On nosi tu čulnost življenja, a ja sam želeo da otkrijem zašto prkosi svim opasnostima, svim osvetama koje mu prete i ljubavnim zapletima i zaključio sam da je to njegova potreba da se oseti živim i bitnim i da ne gubi svoju veštinu. Slobodu je dobio iz svog staleža, ali ne razmišlja o posledicama, što možemo povezati upravo sa našim ambicijama i putu ka njihovom ostvarenju. Ovo je priča o nama samima, ljudskoj naravi, pobudama i priča o Beogradu, koji je jedan značajan lik u ovom komadu ‒ rekao je Radonjić na konferenciji za medije povodom premijere.
Đorđe Marković tumači gospodina Nedeljkovića.
‒ Tražili smo šta bi ovaj lik bio u ovoj savremenoj verziji. To je lik prevarenog i izigranog čoveka, neka vrsta protivteže ovoj dekadenciji, i to dekadenciji i samog Beograda. On je neko ko pokušava da ostvari svoj porodični život u nekom tradicionalnom smislu, dok ga sve oko njega remeti u tome. Istraživali smo krajnosti, ovo jeste vreme nezasitosti, što je ozbiljan problem, nama su čula otupela od previše senzacija, vizuelnih, čulnih i ostalih. Ovo je priča o čoveku koji je prezasićen, galimatijas ludila, žurki. Čovečanstvo je u pubertetu i to je tačno ‒ naveo je Marković.
Lepomir Ivković i Vladan Gajović čine stariji deo ansambla i daju veliku podršku mladim glumcima, a Milica Janković igra Elviru, ženu koja se bori za ljubav Don Žuana.
‒ Ovo je bio veoma zanimljiv proces. Bilo mi je interesantno da ovaj lik prebacim u današnji trenutak i vidim ko je danas ta Elvira. Hvala pre svega Tiki Staniću što mi je dao šansu da budem deo ovog projekta, ovo je veoma važno pre svega za nas mlade glumce koji nisu imali toliko iskustva u pozorišnim institucijama i ovo je zaista jedinstven doživljaj igrati u ovom prostoru. Srećna sam što igram sa ovim sjajnim kolegama ‒ kaže mlada glumica.
U predstavi igraju još i Luka Potparić, Luka Sević i Milan Bobić, kojima je ovo prva profesionalna predstava, kao i Tihomir Stanić, Lepomir Ivković, Nevena Ilić, Isidora Građanin, Ivana Dudić i Dušan Ašković.
Scenografiju potpisuje Marica Kuzmanović, kostime Ana Mićković, dizajn zvuka Dragan Stevanović Bagzi, scenski pokret Nebojša Trša Stanković, a koreografiju Tamara Antonijević. Korišćeni su muzički inserti iz arhive Ramba Amadeusa.
    </div>
    <div id="ekonomija">
U julu i avgustu subvencije za ugostiteljstvo i turizam
Ministarstvo trgovine, turizma i telekomunikacija objavilo je danas da će u julu i avgustu na ime subvencija ugostiteljstvu i turizmu zbog pandemije, firmama koje ispunjavaju uslove biti isplaćeno po 30.900,24 dinara po svakom zaposlenom kome je firma isplatila zaradu za decembar prošle godine i podnela odgovarajuću poresku prijavu.
Spisak firmi koje su ostvarile pravo na subvenciju može se naći na sajtu ovog ministarstva a na njemu se nalazi 12.155 preduzeća.
Novac se dodeljuje bespovratno a pravo na ova sredstva imaju firme koje su kod Agencije za privredne registre, kao pretežnu delatnost, registrovale delatnosti restorana i pokretnih ugostiteljskih objekata, pripremanje i posluživanja hrane, pica, zatim hoteli, odmarališta, kampovi, auto-kampovi i kampovi za turističke prikolice, putničke agencija, tur-operatori, iznajmljivanje i lizing automobila i lakih motornih vozila.
Kako se navodi u obaveštenju na sajtu Ministarstva, novac će se korisnicima uplaćivati na posebne namenske dinarske račune koje će Uprava za trezor otvoriti za ove potrebe.
Ističe se da će firme koje smanje broj zaposlenih za više od 10 odsto od dana stupanja na snagu programa pomoći zaključno sa istekom perioda od tri meseca nakon isplaćene pomoći, izgubiti pravo na dobijanje subvencija, prenosi Tanjug.
Proveru ovog uslova za dodelu subvencija radiće Ministarstvo finansija, o čemu će u slučaju neispunjenja obavestiti Ministarstvo turizma koje će onda tražiti povraćaj novca.

Oprečne presude sudova u vezi sa troškovima za račune EPS-a
I dalje je nejasno da li su potrošači u Srbiji koji se električnom energijom snabdevaju kod Elektroprivrede Srbije (EPS) u obavezi da plaćaju troškove izdavanja i slanja računa i info-centra ili ne. O tome postoje dve oprečne sudske presude.
Naime, presudom Osnovnog suda u Prijepolju, sudske jedinice u Novoj Varoši potvrđena je odluka Višeg suda u Užicu, prema kojoj EPS-u ovo nije dato za pravo, već ima obavezu da obešteti potrošača koji ga je tužio, prenela je „Efektiva”.
S druge strane, EPS je „Politici” dostavio presudu Osnovnog suda u Leskovcu kojom je potvrđena prvostepena odluka Osnovnog suda u ovom gradu, kojom je isti ovaj zahtev odbijen kao neosnovan, te EPS nema razloga da nadoknađuje bilo kome štetu.
– Dakle, postoje dve oprečne presude dva viša suda i o ovome bi konačnu odluku trebalo da donese Vrhovni kasacioni sud. On bi na sednici Veća građanskog odeljenja trebalo da zauzme načelni obavezujući stav, nalik onom koji je zauzeo po pitanju troškova obrade bankarskih kredita – kaže za „Politiku” Đorđe Popović, advokat iz Beograda.
Problem je, prema pisanju „Efektive”, nastao kada je utvrđeno da je EPS neosnovano naplaćivao troškove garantovanog snabdevača od 121 do 142 dinara po računu, a da je pri tom članom 12 Zakona o zaštiti potrošača zabranjeno da se potrošaču naplaćuje taj trošak. Upravo je ta stavka služila ovom javnom preduzeću kao pokriće za te troškove.
EPS je to i potvrdio u dopisu „Efektivi” koji je javno dostupan. Tu je navedeno da se trošak garantovanog snabdevanja plaća od 132,76 dinara i u mesecu kada nema potrošnje, a služi za pokriće troškova obračuna, izrade računa, poštanskih troškova i slično.
Upitani da prokomentarišu šta stvarno naplaćuju pod ovom odredbom, poštarinu ili trošak garantovanog snabdevanja, u EPS-u su za „Politiku” odgovorili da sve rade po zakonu navodeći da takva suma postoji i na računima potrošača u Hrvatskoj i BiH.
Sve stavke na računu za električnu energiju uključujući i trošak garantovanog snabdevača su u skladu sa Zakonom o energetici koje je odredilo regulatorno telo Agencija za energetiku Srbije (AERS).
Trošak garantovanog snabdevača definisan je u metodologiji za određivanje struje koju takođe donosi AERS, kao tarifa za element mesto isporuke. Na osnovu tog propisa ova stavka sa jasno iskazanom cenom u dinarima predstavlja deo računa za struju koji izdaje EPS kao snabdevač koji ima funkciju garantovanog snabdevača električnom energijom, navode u EPS-u.
Trošak garantovanog snabdevača ne odnosi se na trošak izdavanja i slanja računa već pokriva deo opravdanih izdataka snabdevača, tačnije pet odsto svih opravdanih troškova koje odobrava AERS.
U skladu s tim se i taj iznos utvrđuje na osnovu pet odsto maksimalno odobrenog prihoda obračunatog na osnovu opravdanih troškova poslovanja snabdevača i snabdevanja strujom.
U EPS-u podsećaju da je garantovano snabdevanje regulisana delatnost i da posluje bez zarade. Ako bi se ukinula ova tarifa ne bi bio smanjen račun kupca nego bi se taj trošak prebacio na neki drugi tarifni element.
Imajući sve to u vidu, u EPS-u tvrde da ne krše zakon niti podzakonska akta, pre svih uredbu o uslovima isporuke i snabdevanja strujom i metodologiju za određivanje cene za garantovano snabdevanje.
Presuda koja se pominje u medijima, a prema kojoj EPS ima obavezu da nadoknadi troškove oštećenom potrošaču je „izuzetak u sudskoj praksi” i to potvrđuje i presuda Višeg suda u Beogradu kojom je potvrđena odluka Prvog osnovnog suda takođe u Beogradu.
„Obrazloženje i Višeg i Prvog osnovnog suda je da iskazivanjem i naplatom troškova garantovanog snabdevača EPS ne krši zakon”, kategorični su u ovom javnom preduzeću.
Stav Vrhovnog kasacionog suda koji će odlučivati po revizijama je da primena člana 38 i 50 Zakona o energetici i metodologija za određivanje cene struje za garantovanog snabdevača nije sporna u sudskoj praksi.
Bilo kako bilo, činjenica je da u Srbiji ima oko 3,5 miliona brojila i da mnogi potrošači koji se javljaju „Politici” imaju primedbe mahom na ovu stavku na računu jer im nije jasno zašto imaju izdatak ako nisu po pola godine i više pritisnuli prekidač za sijalicu.
Jedino što im posle svega ostaje je da se žale pa možda dobiju spor na sudu poput potrošača iz Nove Varoši kome EPS mora da vrati novac dat na ime ovog troška za koji tvrde da je po zakonu.

Sve manje banaka naplaćuje obradu kredita kod novih zajmova
Obradu zahteva za nove kredite naplaćuje sve manje banaka bilo da je reč o gotovinskom, stambenom ili nekom drugom zajmu, mada ima i onih koje i dalje to zaračunavaju. Reč je o trošku što su ga platili dužnici kod već odobrenih kredita i koji uveliko tuže banke za povraćaj tih sredstava, a sudovi presuđuju u njihovu korist.
Sem toga, sve manje banaka pri odobravanju stambenih zajmova insistira da on mora biti osiguran kod Nacionalne korporacije za osiguranje stambenih kredita (NKOSK) što je takođe predmet spora banaka i dužnika koji ih i iz tog razloga tuže sudu. Ko uzima kredit bez ovog osiguranja mora da računa na nešto veću kamatu, jer je poenta njegovog uvođenja bila da klijenti dobiju manju kamatu.
Prema podacima Narodne banke kod nas posluju 24 banke, a uskoro će biti dve manje, jer će se spojiti NLB i Komercijalna i Evrobanka i Direktna. Interesantno je pogledati kako se prema pomenutim naknadama odnose najveće banke na tržištu, odnosno one s najvišim tržišnim učešćem. Jer, u deset prvih banaka više od polovine građana i privrede ima račune i kredite.
Inteza, koja je najveća banka, i dalje naplaćuje trošak obrade kreditnog zahteva za gotovinski zajam i to 500 dinara fiksno. U slučaju stambenog kredita za trenutnu promotivnu ponudu nema trošak obrade zahteva, a u redovnoj ponudi taj izdatak iznosi od 0,5 do jedan odsto iznosa odobrenog kredita. Njihovi stambeni zajmovi su bez osiguranja kod NKOSK-a.
Unikredit je druga po veličini banka i istini za volju više radi sa privredom nego sa stanovništvom. Za gotovinski kredit ne naplaćuju trošak obrade, a kod stambenog zajma obračunavaju administrativni trošak od nekoliko stotina evra koji zavisi od visine zajma. Ko kod njih uzme stambeni kredit mora da plati i trošak osiguranja kod NKOSK-a od 1,75 odsto.
Komercijalna banka ne naplaćuje trošak obrade kredita ni za gotovinski ni za stambeni, a ovaj drugi se može uzeti sa i bez osiguranja kod NKOSK-a. Ko uzme sa osiguranjem mora da plati premiju od 1,5 do 2,5 odsto od iznosa kredita.
Mađarska OTP banka u koju su se utopile Sosijete ženeral i Vojvođanska prema podacima sa sajta za gotovinski kredit ne naplaćuju trošak obrade, kao ni za stambeni u promotivnoj ponudi. Ne traže osiguranje kod NKOSK-a.
Rajfajzen banka, kao ni Erste, ne naplaćuju trošak obrade za obe vrste kredita, a ne traže ni osiguranje stambenog zajma. Evrobanka takođe ne naplaćuje obradu kredita za obe vrste zajma, a stambeni može sa premijom osiguranja i bez nje.
Zajedničko za Adiko, AIK i Direktnu banku jeste da ne naplaćuju trošak obrade za gotovinski kredit, a u ponudi nemaju stambene zajmove.
Banka Poštanska štedionica prema podacima sa sajta gotovinske kredite odobrava bez naknade u promotivnom periodu. Premija osiguranja kod NKOSK-a za stambene kredite je obavezna i iznosi 1,5 odsto. Plaća se i godišnje administriranje zajma 50 evra.
Tri banke nemaju klasično poslovanje, a to su Kineska, arapska Mirabank i Srpska koja radi samo sa namenskom industrijom.
Nova Ljubljanska banka (NLB), kupac Komercijalne, ne naplaćuje trošak obrade za gotovinski kredit, ali im je za potpuno dinarski stambeni zajam naknada za obradu kredita 1,55 odsto. U slučaju stambenog dinarskog indeksiranog u evrima tog troška nema. Klijent može da bira stambeni zajam sa premijom osiguranja i bez te premije.
Čini se da oni koji imaju račune i kredite u malim bankama imaju i najveće troškove. Tako u Sber banci naknada za obradu gotovinskog zajma je 4.200 dinara jednokratno, a kod stambenog, koji se može dobiti sa premijom osiguranja kod NKOSK-a, ali i bez nje, naknada za obradu zahteva je 11.500 dinara jednokratno.
U Alta banci, koja je kupila paket državnih akcija Jubmes banke, za stambeni kredit naknada za obradu zahteva je 0,5 do 0,8 odsto kreditiranog iznosa. Interesantno je da je kod njih učešće za stambeni zajam minimum 25 odsto. Za dinarski gotovinski kredit naknada je dva procenta. U API banci, nekadašnjoj Moskovskoj, kod stambenog zajma plaća se naknada od 0,75 odsto, a kod gotovinskog jedan procenat. Ko ne prenese zaradu u banku plaća 1,5 odsto.
U Kredi agrikol banci gotovinski kredit se dobija bez troška obrade, ali stambeni nosi izdatak od jedan odsto i nema osiguranja. Ekspo banka ne naplaćuje obradu ni za gotovinski ni za stambeni zajam, ali traži od klijenta osiguranje kod NKOSK-a od 1,5 do 3,5 odsto u zavisnosti od odnosa tržišne vrednosti nepokretnosti i iznosa kredita.
Turska Halk banka ne opterećuje dodatnim izdatkom gotovinski zajam, ali u slučaju stambenog plaća se naknada za obradu kreditnog zahteva od 0,3 odsto. Stambeni kredit se može dobiti sa osiguranjem kod NKOSK-a koje iznosi 1,75 procenata, ali i bez njega.

Zabranjuju prodaju benzinaca i dizelaša
BRISEL - Evropska komisija je predložila danas efektivnu zabranu prodaje novih automobila na benzinski i dizel progon od 2035. godine.
Ova zabrana, predložena u okviru širokog paketa klimatskih zakona, ubrzala bi prelazak na kupovinu električnih vozila koja imaju nultu emisiju štetnih gasova, prenosi Rojters.
Komisija je navela da se revidiranim zakonom traži od zemalja članica Evropske unije da proširuju kapacitete za punjenje električnih vozila u skladu sa prodajom automobila s nultom emisijom i da na glavnim autoputevima instaliraju punjače za električna vozila i stanice za punjenje u uobičajenim razmacima.

Leskovački poljoprivrednici ponovo delili paradajz građanima
Ministar poljoprivrede Branislav Nedimović dolazi u ponedeljak u Leskovac da razgovara sa pobunjenim poljoprivrednim proizvođačima, najavio je danas krizni štab povrtara Jablaničkog okruga, javlja N1.
Poljoprivrednici su i danas podelili paradajz, na taj način protestujući zbog niske cene ovog povrća. Cene za prodaju paradajza na veliko u Leskovcu su 10 do 25 dinara. Proizvođači za to krive državu koja dopušta uvoz iz okolnih zemalja.
Krizni štab povrtara Jablaničkog okruga naveo je da ih je ministar zvao još sinoć. Istakli su da do tada oni treba da mu pripreme troškovnik za nadoknadu štete, javlja Beta.
Zahtev je i da se paradajz proglasi strateškom kulturom te da od naredne godine bude obustavljen uvoz na pet meseci, počev od 1. juna. Povrtari traže i da predsednik Srbije Aleksandar Vučić dođe u Leskovac.
Danas je podeljeno tri do četiri tone paradajza, a proizvođači su na protestu prošlog četvrtka podelili nekoliko tona tog povrća.
Predsednik kriznog štaba povrtara Aleksandar Kostić rekao je da nisu ispunjena prošlonedeljna obećanja državnog sekretara i pomoćnika ministra poljoprivrede, koji su odmah posle protesta u četvrtak došli u Leskovac.

Radnici „Fijat plastika” ponovo štrajkuju
Zaposleni u „Fijat plastici” danas nastavljaju da štrajku zbog umanjenja regresa, što u pauzama traje više od šest meseci. Početkom sedmice su se u Kragujevcu sastali sa Darijom Kisić Tepačević, ministarkom za rad, boračka i socijalna pitanja i čekaju da država reši problem sa „Fijatom grupacijom” iz Italije, koja je apsolutni vlasnik šumadijske fabrike za proizvodnju branika, ekskluzivnog proizvođača ovih delova za „fijat 500-L”.
Zoran Miljković, predsednik štrajkačkog odbora „Fijat plastika”, navodi da se stvari nisu pomerile sa „mrtve tačke” više od 20 dana, to jest otkako je održan prvi sastanak sa ministarkom rada i kada su u Beogradu bili predstavnici „Fijata” iz Italije. Zaposleni traže da im regres bude na nivou prošlogodišnjeg u visini prosečne republičke plate, što bi prema proceni radnika „Fijat” godišnje koštalo oko 20.000 evra. Zahtevaju i da se izmeštene mašine vrate u fabriku, kao i svi zaposleni.
– Kompanija nastavlja da krši zakone jer je posle izmeštanja montaže branika iz „Fijat plastika” u fabriku „Fijat Krajsler automobili” (FCA) nedavno to učinila i sa magacinom za logistiku, dok su radnici na plaćenom odsustvu. Inspekcija rada može da kazni „Fijat” zbog kršenja Zakona o štrajku, da ih kazni finansijski i naloži im da vrate mašine u fabriku. Ne znam šta se tu dešava i zašto država dozvoljava „Fijatu” da krši propise ove zemlje. Ministarka Darija Kisić Tepavčević sa kojom smo se u ponedeljak sastali u Kragujevcu pokazala je dobru volju da pomogne – napominje Miljković.
Predstavnici „Fijata” trebalo je da sednu sa radnicima za pregovarački sto uz posredovanje Agencije za mirno rešavanje sporova. Miljković, kao jedno od dogovora, navodi potpisivanje sporazuma o prekidu štrajka do ispunjena zahteva. Postoji, kaže, više modela rešenja ali se po tom pitanju ništa ne dešava.
Darija Kisić Tepavčević je posle sastanka u Kragujevcu rekla da njeno ministarstvo nastoji da najpovoljnije reši situaciju u toj kompaniji i, pre svega, da zaštiti prava radnika.
Komentarišući ocene sindikata „Fijat plastike” da je, i posle uključivanja Ministarstva rada u posredovanje, poslovodstvo firme nastavilo da ignoriše zahteve štrajkača i pozive Agencije za mirno rešavanje sporova, ona je kazala da su se predstavnici kompanije javili agenciji i ocenila da su sada u pitanju „pretpregovaračke pozicije”.
– U stalnom smo kontaktu sa predstavnicima sindikata. Oni su se nama obratili da bismo posredovali u tom konfliktu i mi upravo i jesmo pravo mesto gde radnici uvek mogu i treba da se jave – navela je Kisić Tepavčević prenosi Beta.
Radnici „Fijat plastike” su 12. januara počeli sa štrajkom upozorenja. Tada su poslodavcu uputili zahtev da se regres isplaćuje u visini prosečne zarade u Srbiji, topli obrok 20 odsto prosečne zarade, a 65 procenata osnovne zarade za dane plaćenog odsustva. Tražili su i naknadu za minuli rad u visini od 0,5 odsto po godini radnog staža i isplatu rada na državni praznik od 120 procenata preko osnovne zarade. Njihov poslodavac je u međuvremenu prihvatio deo zahteva. Pristali su da se neradni dani radnicima ubuduće, kao i kolegama u „FCA Srbija”, plaćaju u visini od 65 odsto osnovne zarade (umesto dosadašnjih 60 procenata), kao i da koeficijent za obračun minulog rada bude 0,5 odsto. Ali nisu prihvatili osnovni zahtev radnika – da se regres u 2021. vrati na prošlogodišnji nivo prosečne republičke plate od oko 60.000 dinara. Budući da je proizvodnja „fijata 500-L” trpela, a sa proizvodnih traka su silazili automobili bez branika, mašine iz „Fijat plastike” su premeštene u „FCA Srbija”, a radnicima je ponuđeno da pređu u tu fabriku ili da uzmu socijalni program.

Sindikati traže da minimalac stigne prosečnu potrošačku korpu
Savez samostalnih sindikata Srbije (SSSS), Ujedinjeni granski sindikati „Nezavisnost” i Centar za politike emancipacije, pozivali su sve građane i građanke Srbije, društvene pokrete i nevladine organizacije da podrže zahteve sindikata za podizanjem minimalne zarade barem do nivoa minimalne potrošačke korpe.
O minimalnoj ceni rada pregovaraće se u okviru Socijalno-ekonomskom saveta ovog leta, navodi se u saopštenju tih organizacija.
Sredinom avgusta predstavnici poslodavaca, Vlade i sindikata počeće pregovore, a najkasnije do 15. septembra biće određena minimalna cena rada za narednu godinu.
Prethodnih godina zahtevi sindikata da se minimalna zarada izjednači sa minimalnom potrošačkom korpom, kako se navodi, bili su ignorisani.
Potpisnici navode da je metodologija izrade minimalne potrošačke korpe višestruko problematična, jer ne odražava civilizacijski minimum zadovoljenja ekonomskih i socijalnih potreba radnika i radnica i njihovih porodica, već potrošnju 30 odsto najsiromašnijih.
Ističu da minimalna potrošačka korpa podrazumeva da tročlana porodica raspolaže sa tek 1.500 dinara za obrazovanje na godišnjem i 580 dinara za hranu na dnevnom nivou.
„Skupa gledano, minimalna potrošačka korpa indikator je devastacije i osiromašenja našeg društva”, ocenjuje se u saopštenju.
Ističe se da bi podizanje minimalca do nivoa minimalne potrošačke korpe bio prvi značajniji korak u podizanju životnog standarda radnika i radnica.
„Zato tražimo da se minimalna cena rada za 2022. godinu poveća za 20 procenata i da se sukcesivno povećava svake naredne godine do dostizanja nivoa plate za život koja bi omogućila dostojanstven život radnicama i radnicima”, naveli su potpisnici.
Oni objašnjavaju da je minimalna zarada utvrđena na osnovu minimalne cene rada što je najmanji iznos koji poslodavci smeju da isplate radnicama i radnicama po radnom času.
„Zakon o radu nalaže da se minimalna zarada sme isplaćivati samo u izvanrednim okolnostima i to u periodu ne dužem od šest meseci. Ipak, minimalna zarada je realnost za više od 350.000 zaposlenih, dok veliki broj ljudi prima zaradu koja je tek nešto viša od ove granice o čemu nam govore zvanični statistički pokazatelji”, podseća se u saopštenju.
Povećanje minimalnih zarada, ukazuju, utiče i na povećanje ostalih zarada, smanjenje nejednakosti u društvu i opšte povećanje životnog standarda stanovništva.
Navode i da veće zarade znače i veću mogućnost potrošnje čime se generiše ekonomska aktivnost koja direktno utiče na bolje poslovanje malih i srednjih preduzeća.
„Imajući u vidu da je značajan deo naše ekonomije u rukama stranih kompanija, povećanje zarada znači i manji odliv profita izvan zemlje”, zaključuje S S S S.
Oni ocenjuju da se minimalna zarada trenutno nalazi ispod granice siromaštva za tročlanu porodicu i da je najdrastičniji pokazatelj srozavanja životnog standarda većine stanovništva Srbije.
Ističe se i da zarade odražavaju rastuću nejednakost jer oko dve trećine zaposlenih prima zaradu nižu ili jednaku prosečnoj.
Nizak nivo opštih zarada u Srbiji, napominju, oslikava trku ka dnu u srozavanju radnih i socijalnih prava stanovništva i dugoročno ne vodi ekonomskom prosperitetu.
„Zato je povećanje minimalne zarade u cilju dostizanja nivoa koji bi omogućio radnicama i radnicima Srbije da žive od svog rada prvi korak stvarnog ekonomskog razvoja koji bi u prvi plan stavljao dostojanstven život radnica i radnika i socijalnu održivost i omogućio stvarni društveni razvoj Republike Srbije u celini”, navodi se u saopštenju dve sindikalne centrale koje učestvuju u pregovorima o minimalnoj ceni rada, prenosi Tanjug.

Vučić posetio inženjerski centar ZF-a u Pančevu
PANČEVO – Predsednik Srbije Aleksandar Vučić posetio je danas u Pančevu najsavremeniji inženjerski centar u fabrici ZF Srbija koji zapošljava 200 stručnjaka.
Vučić je tokom obilaska razgovarao sa domaćim inženjerima u ZF Srbija, upoznao se sa novim tehnologijama i mogućnostima najsavremenijeg istraživačkog centra i poželeo im uspeh u radu.
Predsednik je razgledao modernu opremu ZF-a za ispitivanje i testiranje, kao i verifikaciju električnih mašina.
Obilasku su prisustvovali rukovodilac istraživanja i razvoja e-divizije ZF-a Otmar Šarer, generalni direktor ZF Srbija Milan Grujić, kao i ambasador Nemačke u Srbiji Tomas Šib, preneo je Tanjug.
Nemačka kompanija ZF (Cet-Ef) otvorila je polovinom 2019. godine, u Severnoj poslovnoj zoni u Pančevu, fabriku za proizvodnju auto-delova i komponenti za auto-industriju, brodove i železnicu.
U drugoj fazi ulaganja ZF je opredelio dodatna sredstva u iznosu od 35,6 miliona evra za izgradnju i opremanje ZF inženjerskog centra Pančevo.
ZF Srbija inženjerski centar Pančevo prostire se na 3.000 kvadratnih metara kancelarijskog i konferencijskog prostora i u njemu trenutno radi 200 inženjera, kako iz Nemačke tako i iz Srbije.
Multidisciplinarni inženjerski tim, u ovom razvojnom centru bavi se razvojem sistema novih proizvoda divizije e-mobilnosti, dizajnom pogona sa električnom vučom, razvojem pogonskih osovina, te softverskom kalibracijom, testiranjem i validacijom.
U sklopu test centra, u koji je uloženo 20 miliona evra savremene opreme za testiranje, nalazi se 16 ispitnih prostorija za ispitivanje i verifikaciju električnih mašina, te ispitivanje izdržljivosti i performansi u aktivnom i pasivnom režimu rada, kao i validacija celokupnog sistema.
U januaru 2021. godine, započeti su prvi testovi u ovom, najsavremenijem istraživačkom centru u Srbiji koji je potom pušten u rad.
ZF fabrika u Pančevu zajedno sa centrom za istraživanje i razvoj trenutno zapošljava blizu 1.000 ljudi.
U prvih šest meseci 1,72 milijardi evra stranih investicija
PANČEVO – Predsednik Aleksandar Vučić saopštio je danas da je Srbija u prvoj polovini godine, odnosno u prvih šest meseci, privukla 1,72 milijarde evra stranih direktnih investicija.
To je, kako je rekao, 19 odsto više nego prošle godine.
„Verujem da ćemo do kraja godine taj trend da nastavimo”, rekao je Vučić u obraćanju prilikom posete inženjerskom centru u fabrici ZF Srbija u Pančevu, preneo je Tanjug.
Vučić je rekao i da najviše investicija dolazi iz Nemačke, odakle je i kompanija ZF.
„U nemačkim kompanijama radilo je 17.000 ljudi kada sam postao premijer. Danas ih je 71.000. To je ogroman napredak, jer su nemačke kompanije prepoznale Srbiju kao dobru lokaciju za svoj biznis”, rekao je Vučić.

Erneli iz Turske uskoro otvara fabriku u Leskovcu
Turska kompanija Erneli, koja se bavi proizvodnjom sistema za cirkulaciju tečnosti za automobilsku industriju, potpisala je memorandum o saradnji sa gradskim vlastima u Leskovcu, gde planira da otvori novi proizvodni pogon i zaposli 338 radnika.
Erneli će na lokaciji Zelena zona izgraditi fabriku na sedam hektara zemlje, a taj investicioni projekta je vredan 16,6 miliona evra, objavio je grad Leskovac.
Memorandum o saradnji potpisali su gradonačelnik Leskovca Goran Cvetanović i direktor kompanije Erenli Leskovac Fikret Ajnibal.
Time je, kako je navedeno, Leskovac korak bliže do otvaranja još jedne strane kompanije sa kojom se pregovori vode od početka godine.
Turska kompanija Erneli se od 1959. godine bavi proizvodnjom sistema za cirkulaciju tečnosti za automobilsku industriju, a pre mesec dana otvorila je ogranak u Leskovcu.
Tokom višemesečnih pregovora lokalna samouprava grada Leskovca sve administrativne procedure sprovodi u dogovoru sa Razvojnom agencijom Srbije i Vladom Srbije.
Gradsko veće je prošlog meseca donelo odluku da se parcele za koje je zainteresovan investitor prebace iz svojine Grada u svojinu Republike, a zatim je sačinjen Memorandum o razumevanju i saradnji radi realizacije investicionog projekta, prenosi Tanjug.

Prvi ugovori za zamenu stolarije krajem avgusta
Ministarka rudarstva i energetike Zorana Mihajlović izjavila je da će građani prve ugovore za zamenu stolarije potpisati krajem avgusta, kao i da će u cilju ušteda energije novi javni pozivi - konkursi biti raspisani u decembru, i naredne godine još dva.
Samo sledeće godine biće izdvojeno više od 100 miliona evra za zamenu stolarije. Svi oni koji nisu mogli u prethodnih 10, 20 ili više godina da izoluju kuće, zgrade, stanove, zamene stolariju, kotlove sada će moći to da urade, rekla je Mihajlovićeva.
Ministarka je gostujući na TV Prva rekla da veruje da će do početka grejne sezone ugovori koji građani potpišu biti i realizovani, prensoi Tanjug.
Iako će nam, kako kaže, trebati nekoliko godina da svi izoluju kuće, stanove, zgrade, to će na nacionalnom nivou doneti uštedu od 40 odsto, a građanima će smanjiti račune za 25 odsto.
Mihajlovićeva je navela da će i ugradnja solarnih ploča, koja je pojednostavljena maksimalno, doprineti istom cilju.

Novi zakon je, kako je rekla, sve uprostio i u četiri koraka je sada moguće staviti solarne panele na kuće, zgrade.
Građani prvo moraju da naprave projekat, od lokalne samouprave će potom dobiti odobrenje i sklapaju tipski ugovor da će struju na taj način proizvedeno koristiti za sopstvene potrebe, a ne za prodaju.
Javni poziv za nabavku solarnih panela biće početkom septembra, rekla je Mihajlovićeva i naglasila da ceo proces mora da se završi za dva meseca od kada se potpiše ugovor.
    </div>
    <div id="vesti">
Tužilaštvo traži maksimalne kazne za ubistvo Ćuruvije
Tužilaštvo za organizovani kriminal danas je u završnoj reči predložilo sudu da četvoricu nekadašnjih radnika Državne bezbednosti osudi na maksimalne zatvorske kazne od po 40 godina, povodom optužbi za učešće u ubistvu novinara i vlasnika „Dnevnog Telegrafa” Slavka Ćuruvije 1999. godine.
Završne reči odbrane, okrivljenih i njihovih branilaca, zakazane su za 13. i 17. septembar. Nakon toga sud će zakazati objavu druge prvostepene presude, pošto je prva ukinuta.
Prvooptuženi u ovom slučaju je nekadašnji šef Resora državne bezbednosti Radomir Marković, tadašnji šef beogradskog centra RDR-a Milan Radonjić i operativac Ratko Romić.
Miroslav Kurak, optužen je kao neposredni počinilac ubistva, ali je u bekstvu i sudi mu se u odsustvu.
Njih četvorica su posle prvog suđenja bili osuđeni na ukupno 100 godina zatvora, ali je ta presuda ukinuta i naloženo je novo suđenje, jer je presudom u slučaj uvedeno NN lice kao neposredni izvršilac ubistva, što je suprotno optužnici.
Upravo je danas postupajući tužilac Milenko Mandić rekao je da smatra da su optužbe protiv optuženih dokazane tokom suđenja, te da u svemu ostaje pri navodima optužnice i završnim rečima koje je već iznosio u prethodnom suđenju, jer se, kako je naveo, činjenično stanje nije promenilo u ponovljenom postupku.
On smatra da je tadašnji šef DB-a optuženi Radomir Marković po nalogu vlasti sačinio plan da se Ćuruvija ubije, pa je sa tim planom upoznao optuženog Milana Radonjića koji je organizovao Ratka Romića i Miroslava Kuraka da ubistvo izvedu, prenosi Tanjug.
Prema stavu tužilaštva, motiv za ubistvo Slavka Ćuruvije bilo je njegovo istupanje u javnosti, domaćoj i stranoj, u kojima je kritikovao vlast Slobodana Miloševića i Mirjane Marković.
Ono što je Miloševićevu vlast naročito iritiralo, kako smatra tužilaštvo, je to što je Ćuruvija imao i političkih ambicija, te da je planirao da osnuje političku stranku.
Ćuruvija je praćen sve do samog ubistva, a naročito intenzivno je praćeno njegovo kretanje 10. i 11. aprila 1999. godine, kada je, prema optužnici, on likvidiran u haustoru zgrade u Svetogorskoj ulici gde je živeo i to u periodu između 16.39 i 16.45 časova, dok je sa njim u društvu bila njegova prijateljica i očevidac ubistva Branka Prpa.
Sva trojica optuženih su na početku ponovljenog suđenja negirala veze sa ubistvom i detaljno su izneli svoje odbrane.
Nasuprot ukinutoj presudi u kojoj je NN lice označeno kao neposredni izvršilac ubistva Ćuruvije, u optužnici, po kojoj se svima sudi, tvrdi se da je Ćuruviju ubio Kurak, a da mu je saučesnik bio Ratko Romić, koji je drškom pištolja udario u glavu Ćuruvijinu prijateljicu Branku Prpu.
Prema ukinutoj presudi, Ćuruviju je ubilo NN lice, a DB-ovci za to pripremili „teren”.
Tužilaštvo je na ponovljenom suđenju ostalo pri navodima svoje optužnice da je ubistvo Ćuruvije počinjeno po nalogu nepoznate osobe iz vrha tadašnje vlasti, kao i da je Marković za to angažovao Radonjića, a on Romića i Kuraka.
Kako se navodi u optužnici, Ćuruvija je ubijen zbog „javnog istupanja u zemlji i inostranstvu i kritike nosilaca političke vlasti, mogućnosti da utiče na javno mnjenje i delovanje opozicionih društvenih snaga, a radi očuvanja postojeće vlasti”.
Ubijen je na Uskrs 11. aprila 1999. godine, u dvorištu ispred ulaza u zgradu, gde su se nalazile prostorije marketing službe „Dnevnog telegrafa.

Policija sprovela 39 ilegalnih migranata iz Beograda u prihvatne centre
Policija je otkrila 39 ilegalnih migranata na ulicama Beograda i sprovela ih u prihvatne centre, saopštilo je danas Ministarstvo unutrašnjih poslova Srbije.
U saopštenju se navodi da su otkriveni tokom redovne akcije policije u opštinama Savski venac i Stari grad, prenosi Beta.
Redovne policijske kontrole kretanja i boravka migranata, biće nastavljene da bi se „očuvala bezbednost svih građana, kao i bezbednost samih migranata”, ukazalo je Ministarstvo.

Krivična prijava protiv Jovana Teodosića za pokušaj silovanja
VALjEVO – Zbog sumnje da je izvršio pokušaj krivičnog dela silovanje, danas je Višem javnom tužilaštvu u Valjevu podneta krivična prijava protiv direktora hotela „Crni vrh” Jovana Teodosića (36), inače rođenog brata poznatog košarkaša Miloša Teodosića, rečeno je Tanjugu u tom tužilaštvu.

Krivičnu prijavu protiv njega podnela je bivša radnica tog hotela I. R. (43), koja tvrdi da ju je Jovan Teodosić napastvovao 4. decembra 2019. godine u njenoj spavaćoj sobi, tokom probnog rada, pred otvaranje hotela.

U tužilaštvu za Tanjug kažu da će oštećenoj biti dodeljen status posebno osetljvog svedoka, kao i da će tužilaštvo naložiti sve radnje predviđene zakonom, radi prikupljanja informacija i obaveštenja radi utvrđivanja ima li elemenata krivičnog dela.

Oštećena I. R. danas je krivičnu prijavu podnela u prisustvu svojih punomoćnika, advokata Dragoslava Ljubičanovića i Jovane Turković.

U krivičnoj prijavi, pored ostalog se navodi da je Jovan Teodosić oko 2 sata posle ponoći 4. decembra 2019. godine u hotelu „Crni vrh” na Divčibarima u sobi u kojoj je oštećena u to vreme, tokom probnog rada hotela živela, pokušao da je obljubi upotebom sile i pretnje da će ugroziti njen telesni integritet.

Nakon toga pokušaja, on je oštećenoj rekao da će to činiti svake noći, a ona je, usled preživljenog događaja pretrpela psihičku i fizičku traumu.

Zbog toga, kako se navodi u prijavi nije smela odmah da istupi i podnese krivičnu prijavu protiv osumnjičenog, koji se prema njoj i prema drugim zaposlenima ponaša kao „siledžija”.

Jovan Teodosić je vlasnik i direktor privrednog društva Sport Agent DOO Beograd, u sklopu kojeg posluje hotel „Crni vrh” na Divčibarama, a u kom je I. R. radila kao zaposlena u računovodstvu.

Hotel je otvoren 22. decembra 2019. godine, a u periodu pred otvaranje, zaposleni su imali radnu obavezu da borave i žive u hotelu.

Inače status posebno osetljivog svedoka dodeljuje se svedocima ili žrtvama krivičnih dela za koje postoji potreba zbog posebnih okolnosti koje u svakom konktretnom slučaju ceni nagležni organ, u zavisnosti od faze postupka, tužilaštvo ili sud.

U ovim slučajevima žrtve mogu da dobiju punomoćnika o trošku države, mogu iskaz da ne daju pred okrivljenim i njegovim braniocem, već iz svoje kuće, ili u posebnim prostorijama tužilaštva ili suda, ili putem video-linka.

Mogu da budu ispitani i uz podršku stručnjaka poput psihologa, socijalnih radnika.

Bivša direktorka Etnografskog muzeja osuđena na godinu i po zatvora
Specijalni sud u Beogradu osudio je danas na godinu i po zatvora bivšu v. d. direktorku Etnografskog muzeja Mirjanu Menković zbog zloupotrebe službenoj položaja i oštećenja te ustanove kulture.
Vlasnica omladinske zadruge „Gaudeamus” Ranka Dedović istom presudom osuđena je na pet meseci kućnog zatvora bez elektronskog nadzora, zbog zloupotrebe položaja odgovornog lica u vezi sa oštećenjem tog muzeja.
Menkovićevoj je izrečena i zabrana vršenja poziva kao imenovano ili postavljeno lice u državnim organima od tri godine od pravnosnažnosti presude, s tim da se vreme provedeno u zatvoru ne uračunava u vreme trajanja izrečene mere, saopštio je sud.
Menkovićeva je obavezana da na ime imovinsko-pravnog zahteva plati oštećenom Etnografskom muzeju u Beogradu 7.787.101 dinara, a Dedovićeva 284.341 dinara.
Solidarno su obavezane da tom muzeju na ime imovinsko-pravnog zahteva plate 607.939 u roku od 60 dana od dana pravnosnažnosti presude, pod pretnjom prinudnog izvršenja.
Oštećeni Etnografski muzej, koga zastupa Državno pravobranilaštvo, upućen je da preostali deo imovinsko-pravnog zahteva, od dosuđenog do traženog iznosa, ostvari u parnici.
Njih dve su takođe obavezane da plate troškove sudskog postupka.
Ovo je prvostepena presuda, na koju i odbrana i tužilaštvo imaju pravo žalbe Apelacionom sudu u Beogradu.
Menkovićeva se tereti da je od avgusta 2014. godine, koristeći svoju poziciju, davala naloge službi računovodstva da se sa računa ustanove na čijem je čelu bila, određena novčana sredstva uplaćuju na račune određenih preduzeća, iako, Muzej sa njima nije imao nikakvu poslovnu saradnju, saopšteno je nakon njenog hapšenja 2017. godine.
Pre toga, odgovorna lica ovih preduzeća su, iskorišćavanjem svojih ovlašćenja, izdavala fakture neistinitog sadržaja Etnografskom muzeju, kako bi direktorka imala osnov za plaćanje sa računa muzeja.
Nakon toga, odgovorna lica ovih preduzeća podizala su novac sa računa i u gotovini ga predavala službi računovodstva Etnografskog muzeja, zadržavajući pritom proviziju za sebe.
Pored Menkovićeve i Dedovićeve, ovaj slučaj obuhvatao je još trojicu okrivljenih, koji su ranije sa tužilaštvom sklopili sporazume o priznanju krivičnog dela zloupotreba položaja odgovornog lica za uslovne kazne zatvora od tri i šest meseci i godinu dana, koje je presudama potvrdio sud.
Bivša direktorka Etnografskog muzeja poznata je i po tome što je omogućila svom sinu da napravi svadbu u Etnografskom muzeju, među vrednim eksponatima, a optužnica je podignuta zbog sumnje da je zloupotrebila položaj i oštetila tu ustanovu za više od 14 miliona dinara.

Supruga Olivera Ivanovića iznenađena što nije pozvana da svedoči na suđenju za njegovo ubistvo
Nevenčana supruga ubijenog kosovskog političara Olivera Ivanovića, Milena Popović izjavila je danas da je „neverovatno” da će u toku suđenja koje je počelo u Osnovnom sudu u Prištini „biti saslušano 100 svedoka, a da ona nije pozvana da svedoči”.
Popovićeva je za televiziju Prva izjavila da je nekoliko puta davala izjave u predistražnom postupku, kada je „imala kontakt sa tužilaštvom”, dodajući da sada „nema kontakt”.
„Neki od svedoka koji će svedočiti imaju informacije koji su direktno dobili od mene”, kazala je Popovićeva i podsetila da je od suda poziv da svedoči dobila i prva Ivanovićeva supruga „koju nije video 20 godina”, prenosi Beta.
Popovićeva je rekla da će „pratiti čitav proces” preko advokata koji će biti prisutni na suđenju, jer joj je važno „da čuje šta će reći svi ti svedoci i oni koji su optuženi”.
Popovićeva je rekla da je „strašno” što suđenje počinje više od tri godine posle ubistva.
„Prvo ročište ni na šta posebno ne ukazuje, nije pročitana optužnica, rečeno je samo šta se stavlja na teret optuženima koji su pomagali počiniocima”, rekla je Popovićeva i dodala da joj naredno ročište koje je zakazano za 30. avgust ne uliva poverenje da se sud time ozbiljno bavi i da je na tragu otkrivanja počinilaca.
Ona je rekla da smatra „da svi oni koji su se našli na optužnici treba da budu saslušani”, a među njima i Zvonko Veselinović i Milan Radoičić.
„Svako ime koje se spominje u optužnici, treba bude saslušano. Ovo je ozbiljan i komplikovan slučaj, važan za svakog čoveka na Kosovu i Srbiji”, kazala je Popovićeva.
Na pitanje zašto je napustila salu Skupštine Srbije u vreme dok je podnošen izveštaj o Kosovu i Metohiji, Popovićeva je rekla da je to bilo zbog prisustva Radoičića, kao i da bi ona to uradila u bilo kojoj situaciji ali da „nije imala priliku da se s njim nađe u istoj prostoriji” ranije, već je to bio prvi put.
„Postoje razlozi zašto sam napustila”, kazala je Popovićeva koja je i poslanica Srpske napredne stranke, ne precizirajući ih.
„Poštujem predsednika Aleksandra Vučića, poštujem stranku kojoj pripadam, žao mi je što je to bilo za vreme njegovog govora. To je moj lični stav i odnos, to sam uradila iz svojih ličnih pobuda i razloga”, kazala je Popović. Dodala je da je posle tog svog čina pozvala predsednika Srbije da mu objasni zašto je to uradila.

Šta sledi posle odbacivanja prijave za silovanje protiv Branislava Lečića
Više javno tužilaštvo (VJT) u Beogradu odbacilo je krivičnu prijavu koju je glumica Danijela Štajnfeld podnela protiv kolege Branislava Lečića tereteći ga da ju je silovao 2012. godine. Štajnfeldova je tvrdnje da je seksualno napastvovana iznela u svom dokumentarnom filmu „Zaceli me” koji je prošlog leta prikazan na festivalu u Sarajevu.
Ona u njemu nije imenovala ko je to uradio, navodeći samo da je reč o „moćniku iz filmske industrije”. Tek nekoliko meseci pošto je film prikazan, mlada glumica je javno objavila da govori o Lečiću, a na osnovu njenih tvrdnji Više tužilaštvo u avgustu prošle godine pokrenulo je pretkrivični proces.
Dok je postupak još trajao, glumica Merima Isaković, koja već godinama živi i radi u Australiji kao psihoterapeut, u ispovesti za jedan nedeljnik takođe je optužila Lečića za pokušaj silovanja dok je bila studentkinja Fakulteta dramskih umetnosti.
Odluka tužilaštva da odbaci krivičnu prijavu koju je Štajnfeldova podnela doneta je, kako je za „Politiku” rečeno u ovoj instituciji, jer ne postoje osnovi sumnje da je učinjeno krivično delo silovanja, niti bilo koje drugo krivično delo koje se goni po službenoj dužnosti.
– U toku predistražnog postupka obavljeni su razgovori sa Danijelom Štajnfeld i prijavljenim Branislavom Lečićem. Takođe, pribavljena je kopija dokumentarnog filma „Zaceli me” Štajanfeldove, ce-de na kome se nalazi originalni glas osobe iz pomenutog filma, medicinska dokumentacija o lečenju Štajnfeldove, a obavljeni su i razgovori sa brojnim osobama koje bi eventualno mogle da imaju posredna saznanja o spornom događaju, s obzirom na to da neposrednih očevidaca nije bilo. Cenjena je i predstavka Merime Isaković, koja je dostavljena Višem javnom tužilaštvu u Beogradu – navedeno je za naš list u tužilaštvu.
Nakon prikupljenih potrebnih obaveštenja i pribavljanja svih relevantnih dokaza u predistražnom postupku, koje je VJT cenilo kako pojedinačno, tako i u međusobnoj vezi, naglašavaju u tužilaštvu, utvrđeno je da ne postoji nijedan zakoniti dokaz sa stepenom osnova sumnje koji bi potvrdio navode podnete krivične prijave.
Dodaju i da je punomoćniku oštećene dostavljen primerak rešenja o odbačaju i da ukoliko ona nije zadovoljna donetom odlukom, ima pravo na blagovremeno podnošenje prigovora Apelacionom javnom tužilaštvu u Beogradu.
„Politika” je juče pokušala da stupi u kontakt sa advokatom Božom Prelevićem, punomoćnikom Danijela Štajnfeld, ali on do zaključenja ovog izdanja nije odgovarao ni na pozive, ni na poruke. U izjavi koju je dao za jedan portal, Prelević je kazao da je tužilaštvo „poverovalo iskazima jednog broja zanimljivih ljudi”. Dodao je i da je odluka o odbacivanju prijave nepravosnažna i da će njegova klijentkinja na nju uložiti prigovor.
Za razliku od njega, advokati Branislava Lečića obratili su se javnosti saopštenjem u kojem su izneli da glumcu nije dostavljeno rešenje o odbačaju krivične prijave, s obzirom na to da je on u postupku koji je vođen imao status građanina. Naveli su i da, ukoliko je medijska informacija o odluci VJT tačna, Lečić, njegova porodica, prijatelji, poslovni saradnici, ali i advokati to doživljavaju kao čekanu pravdu.
– Iako u ovom trenutku nemamo uvid u obrazloženje rešenja o odbačaju krivične prijave, ukazujemo javnosti da su sve izjave Danijele Štajnfeld među sobom kontradiktorne i da sve medijske interpretacije obiluju nelogičnostima. Takođe, njeno postupanje i ponašanje, kao obrazovane glumice, čija karijera direktno zavisi od popularnosti, a obratila se najpre medijima, izradila film u kojem igra glavnu ulogu, radila ne popularnosti tog filma, samo po sebi ukazuje na motivisanost koja je, najblaže rečeno, veoma neuobičajena, a svakako neviđena kod „žrtava silovanja” – navodi se, pored ostalog, u saopštenju.
Osim dokaza koji su do sada medijski interpretirani, dodaju advokati u saopštenju, postoje i drugi koji nepobitno ukazuju na činjenicu da Lečić sa tvrdnjama Štajnfeldove nema ništa. Ti dokazi nisu predočeni javnosti, ali jesu državnim organima.
– Među ovim činjenicama je i ona iz koje proističe da se audio-snimkom koji je javnosti predstavljen, pre sečenja i pakovanja, manipulisalo. A, pri tome, postoje i dokazi značajniji i važniji od tog – zaključuje se u saopštenju.
Upravo razgovor, odnosno njegov audio-snimak koji su pomenuli advokati u javnom obraćanju, zaintrigirao je američku javnost do te mere da ga je ugledni „Njujork tajms” detaljno analizirao. Snimak između Štajnfeldove i Lečića koji je po izbijanju afere „silovanje” objavio „Insajder” i koji je glumica sa drugim dokazima dostavila tužilaštvu, deo je dužeg razgovora u trajanju od 77 minuta koji je analizirao američki dnevnik. List je proučio kompletan snimak kako bi proverili Lečićevu tvrdnju da su on i mlađa koleginica zapravo uvežbavali dijalog. Nakon što je sagledan ceo snimak, „Njujork tajms” je naveo da su delovi razgovora Štajnfeldove i Lečića nerazumljivi i zagušeni bukom prostora.
– Ipak, nema indicija da su uvežbavali dijalog. Iako su glasovi prigušeni i razgovor često deluje prijateljski, glas Štajnfeldove postaje oštriji kada opisuje koliko je bila povređena onim što je uradio. Lečić odgovara na način koji ukazuje da on veruje da je ona pristala na ono što se desilo – zaključio je „Njujork tajms”.

Unapređenje vojne saradnje Srbije i Egipta
Potpredsednik Vlade i ministar odbrane dr Nebojša Stefanović obišao je danas Egipatsku fabriku tenkova „200” nadomak Kaira, Međunarodni medicinski centar i jedinicu „777” snaga za specijalne operacije čime je završio trodnevnu zvaničnu posetu Arapskoj Republici Egipat.

Stefanović je ocenio izuzetno povoljno razgovore sa egipatskim zvaničnicima i zahvalio egipatskom kolegi Mohamedu Ahmedu Zakiju na veličanstvenom dočeku.
– U nastavku današnje posete Egiptu, imao sam priliku da u vojnom industrijskom kompleksu vidim kakve su mogućnosti egipatske vojne industrije i šta je ono što njihova industrija može da radi zajedno sa nama. Razgovarali smo o konkretnim projektima u kojima ćemo moći zajednički da razvijamo neka moderna oruđa budućnosti, ali istovremeno da vidimo šta je to što naša vojna industrija može da uradi za egipatsku vojsku. Zaključili smo da takva vrsta zajedničke saradnje, u kojoj obe vojske i ministarstva imaju koristi, može da doprinese da naši mladi stručnjaci, naše kompanije rade sa tehnologijom budućnosti i da to bude od koristi i Srbiji i Egiptu – istakao je ministar Stefanović, prenelo je Ministarstvo odbrane RS.
 
On se osvrnuo i na posetu Međunarodnom medicinskom centru istakavši da je saradnja sa Egiptom u oblasti vojnog zdravstva veoma važna za Srbiju.
 
– Imali smo priliku da u Međunarodnom medicinskom centru vidimo mogućnosti egipatskog vojnog zdravstva i da u razgovoru sa našim ekspertima, vidimo šta je to što možemo da uradimo zajedno i šta je to što bi naši stručnjaci mogli da nauče od njih, a takođe i kako možemo da unapredimo našu saradnju. Mi ćemo kroz Memorandum koji smo potpisali sa egipatskim Ministarstvom odbrane imati priliku da u narednom periodu razvijamo i ovu vrstu saradnje  – naglasio je Stefanović.

Prvi čovek srpskog Ministarstva odbrane osvrnuo se i na posetu specijalnoj jedinici „777” i pohvalio njihovu spremnost i obučenost.
 
– Imali smo priliku da u specijalnoj jedinici Egipatske vojske vidimo kakvi su njihovi specijalci, da vidimo njihove taktike, njihovu obučenost, kao i tehniku, oruđe i oružje koje koriste, ali istovremeno da razgovaramo o mogućem zajedničkom uvežbavanju naših snaga – dodao je ministar Stefanović.
 
On je ocenio da je saradnja sa Arapskom Republikom Egipat od izuzetne važnosti za Republiku Srbiju.
 
– Hoću da iskažem još jednom zahvalnost njegovoj ekselenciji ministru odbrane koji je zaista organizovao veličanstvenu posetu za našu delegaciju, ali takođe hoću i da pohvalim posvećenost našeg tima koji je došao ovde u Egipat da razgovara o svim važnim oblastima i da kroz vojno-vojnu saradnju i vojno-tehničku  saradnju ostvarimo korist i za naše Ministarstvo i za našu zemlju – rekao je ministar odbrane.
 
Kapacitete fabrike koja, pored tenkova M1 „Abrams” proizvodi i širok asortiman borbenih vozila, naoružanja, municije i zaštitnih sredstava ministru Stefanoviću i srpskoj delegaciji danas su predstavili general major Mohamed Salah, zamenik predsedavajućeg Komiteta za vojnu proizvodnju i  direktor fabrike Refik Rezi Abdulah.
Delegacija koju je predvodio ministar Stefanović posetila je i Međunarodni medicinski centar gde ih je dočekao general major dr Mustafa Abuhatab, generalni menadžer Međunarodnog medicinskog centra, dok je mogućnosti i kapacitete ove savremene zdravstvene institucije predstavio dr Ahmed Faruk Mira načelnik Vaskularne klinike i Odeljenja za međunarodnu saradnju.
 
Komandant Snaga za specijalne operacije general major Ahmed Rašad Donia bio je domaćin ministru Stefanoviću i delegaciji Ministarstva odbrane u jedinici „777” koja spada u red elitnih sastava Oružanih snaga Arapske Republike Egipat. Egipatski specijalci demonstrirali su tom prilikom elemente svoje borbene obuke, kao i savremeno naoružanje i opremu kojom raspolažu.

Naučnicima potrebno još podsticaja da se vrate u zemlju
Studija o odlasku naših naučnika i univerzitetskih profesora u inostranstvo koje je sprovela grupa istraživača iz Srbije, pod okriljem Mreže akademske solidarnosti i angažovanosti, pokazuje da srpska naučna emigracija generalno nije zadovoljna merama kojima se pospešuje njihov povratak u zemlju. Ovdašnji istraživači smatraju da bi moglo da se učini više i na polju saradnje s dijasporom, a naša akademska elita u inostranstvu nije zadovoljna koliko predstavnici države pospešuju njihovu angažovanost u Srbiji.
Kako objašnjava dr Milica Tošić, koordinator studije, ugledni srpski naučnici i profesori u inostranstvu pisali su im kako bi se rado odazvali na pozive domaćih fakulteta da na njima budu gostujući predavači i bar deo vani stečenog znanja prenesu na mlade u Srbiji. Tošićeva, koja je naučni saradnik na Institutu za medicinska istraživanja Univerziteta u Beogradu, kaže da će rado ustupiti kontakte pomenutih profesora fakultetima zainteresovanim da ih pozovu u goste. O ovome i ostalim aspektima istraživanja ona će, sa saradnicima, govoriti na tribini „Akademska emigracija”, večeras u 19 časova u klubu „Polet” u beogradskoj Cetinjskoj ulici.
Za naš list predstavlja suštinu istraživanja koje obuhvata 1.134 naučnika i profesora, podeljena u dve grupe – 454 koja imaju migratorno naučno iskustvo i 680 akademskih građana koji nisu radili u inostranstvu, ili su to činili kraće od godinu dana. Dugoročni ciljevi studije bili su da se doprinese unapređenju strategije za razvoj nauke u zemlji i ukaže šta bi trebalo da se promeni da bi došlo do poboljšanja istraživačkog rada. Ali i kako da država poboljša saradnju s akademskim građanima u dijaspori i bolje uključi naučnike i profesore povratnike u ovdašnje univerzitetske i naučne ustanove. Pred ispitanicima su se našla pitanja koji su osnovni motovi za odlazak, a koji za povratak u zemlju. Kakvi su njihovi stavovi o stanju nauke i državnim merama za njeno pospešivanje u Srbiji? A kako bi zaključili da li ima prostora da se stimuliše povratak naučnika u Srbiju pitali su i da li su u trenutku odlaska razmišljali o povratku i da li planiraju da se vrate.
– Među anketiranim naučnicima koji imaju migratorno iskustvo najviše je bilo onih iz biomedicinskih nauka (41,4 odsto). Najveći broj njih ima zvanje asistent, docent ili naučni saradnik, što znači da su to mladi istraživači. Najčešće odlaze u Nemačku (12,8 odsto) i SAD (12,1 odsto), a u poslednje vreme popularne destinacije su zemlje severne Evrope i Kanada. Najčešći puš faktori, koji ih odvraćaju od istraživanja u Srbiji, jesu nezadovoljstvo uslovima rada, socijalni ili ekonomski razlozi, nemogućnost zapošljavanja i politička situacija u zemlji. Najintenzivniji pul faktor, koji ih privlači da odu u inostranstvo, jeste želja za sticanjem novih znanja i iskustava – pojašnjava dr Tošić i dodaje da su glavni razlozi povratka u zemlju emotivni, čežnja za prijateljima i porodicom, briga o roditeljima ili deci.

Kao osnovne prednosti bavljenja naučnim radom u Srbiji izdvojile su se mogućnost brige o porodici, fleksibilno radno vreme i lakše dobijanje ugovora o radu na neodređeno. Kao osnovne mane naši akademski građani podvlače manjak finansijskih sredstava za naučni rad u zemlji, niske plate, neefikasno vrednovanje radnog učinka prema postojećim pravilnicima, odnosno nezadovoljstvo veoma sporim načinom na koji skupljaju poene kako bi napredovali u naučnim zvanjima. Tu su istakli i malo konkursa za naučne projekte i nisku mobilnost istraživača u zemlji. Profesori i naučnici koji su kratko istraživali u inostranstvu, kao i oni koji to čine duže od pet godina ističu da i dalje neguju inostrano-srpsku naučnu saradnju. Tošićeva ističe da je i veliki procenat onih koji bi želeli da uspostave naučnu saradnju s dijasporom, ali to još nisu, tako da i tu postoji prostor za podsticaj naučne razmene.
– Navedene mane navedene su im opciono i ne ohrabruje činjenica da su ih gotovo sve zaokruživali. Naučnicima je data i mogućnost da sami navedu nedostatke naučnog rada u Srbiji. Tu su isticali mnogo korenitije probleme, na primer lošu organizaciju rada na institutima i fakultetima (7,27 odsto slobodnih odgovora), mobing, nepotizam, korupciju, negativnu selekciju (7,71 odsto), loše međuljudske odnose, zastarelost istraživanja, lošu povezanost s privredom (4,84 odsto). Međutim, cilj nije da kritikujemo trenutno stanje, već da ukažemo na mere koje bi sprečile odliv mozgova i iskoristimo naučni potencijal dijaspore. U studiji je mnogo pomogla Milica Vesković Anđelković, docent na Filozofskom fakultetu BU, koja se bavi ovom oblašću. Ona je došla do podatka da čak šest miliona građana koji žive izvan granica smatraju Srbiju za svoju maticu i da je 15 odsto njih akademski obrazovano. Od toga četiri miliona čini dijaspora, a dva miliona su naši građani u stranim zemljama gde su Srbi autohtono stanovništvo, odnosno tu žive od rođenja. To je slučaj sa stanovništvom u bivšim jugoslovenskim republikama, ali i delovima Rumunije, Bugarske i Mađarske – pojašnjava Tošićeva.
Među akademskim povratnicima u Srbiju njih 95 odsto smatra da doprinose nauci u zemlji, ali je njihova integracija teška i nisu dobro prihvaćeni jer ne mogu ovde da primene iskustva i znanja, dobiju odgovarajući posao, administracija je komplikovana, ili – domaća naučna zajednica nema dobar stav prema njima.

Zoološki vrt na Paliću nudi životinje na „usvajanje”
Subotica – Zoološki vrt na Paliću od pre desetak dana pokrenuo je akciju „usvajanja” životinja, i za ovo kratko vreme već dvadesetak životinja dobilo je „usvojitelje”, odnosno neku vrstu godišnjeg sponzora.
Pojedinci koji žele da „usvoje” nekog od stanovnika vrta potpisuju ugovor sa zoološkim vrtom da će na osnovu godišnje naknade od pet hiljada dinara, pored životinje koju su odabrali, biti postavljena pločica sa njihovim imenom i dobiti porodičnu, sezonsku ulaznicu za vrt. Sa druge strane, zoološki vrt će ovaj novac uložiti u pobošljanje životnog prostora „usvojene” životinje, objašnjava Jelena Toljagić, muzejski edukator u Zoološkom vrtu na Paliću.
„Imamo veliko interesovanje građana, za desetak dana potpisano je već 15 ugovora, a neki ugovori obuhvataju i više životinja. Dešava se da ovo „usvojenje” bude i poklon, poput bake unuci ili sestričini, jer „usvojitelj” bira čije ime će biti na pločici. Mahom su „usvojitelji” Subotičani, ali imamo ih i iz Rume, troje iz Novog Sada, iz Kanjiže. To jesu posetioci našeg vrta, a ovo je i jedan od načina da osnažimo tu vezu koja postoji između vrta i njegovih posetilaca koji rado dolaze”, kaže Toljagić.
Među „usvojiteljima” za sada je samo jedno pravno lice, i to jedna apotekarska ustanova. U ZOO vrtu su pravna lica podelili u dve kategorije: srebrne donatore u iznosu od 20 hiljada do 49.999 dinara, što obuhvata manje životinje, i zlatne usvojitelje od 50 do 120 hiljada dinara, što se odnosi na velike životinje poput kamila, lavova, tigrova. Apotekarska ustanova „usvojila” je belog lava.
„Za sada su nam pre svega od strane privatnih lica, usvojene sve velike mačke, a to znači sva tri lava, tigar, persijski leopard, ali i kengur, alpaka, noj”, nabraja Toljagić.
Ova akcija „usvajanja” životinja praktično je obnova prakse koja je pre nekoliko godina postojala u Zoološkom vrtu na Paliću. U vrtu kažu da nisu odredili rok u kojem će prihvatati „usvojitelje”, ugovori se sklapaju na godinu dana, a veliko ineresovanje građana potvrdilo im je koliko su posetioci vezani za Zoološki vrt na Paliću i spremni da učestvuju u njegovom radu.
‒ Mi smo prošle sedmice imali pet „usvojenja” u jednom danu ‒ kaže Jelena Toljagić.

Smederevci ispravljaju nepravdu prema Đurđu Brankoviću
Smederevo – Po drugi put je zaživela ideja da se u Smederevu podigne spomenik despotu Đurđu Brankoviću, vladaru koji je podigao ovaj srpski prestoni grad na Dunavu. Smederevci smatraju da mu je vekovima činjena nepravda, te da je Đurađ kao utemeljivač grada najzaslužniji da ovde ima spomen-obeležje. Zvaničnu proceduru pokrenuo je gradonačelnik Jovan Beč, oformivši radnu grupu za realizaciju ove ideje. U njoj su, kako je rekao, najstručniji ljudi koji će dati svoje mišljenje za sve detalje, od lokacije za spomenik do budućeg vizuelnog rešenja.
Da nije bilo despota Đurđa Brankovića ni Smederevo ne bi imalo ovako veliki istorijski značaj. Njegova odluka da baš na ušću Jezave u Dunav izgradi novu prestonicu i od nje napravi stecište vojnog, političkog i kulturnog života despotovine, obavezuje nas da doveka sa zahvalnošću pamtimo i poštujemo sve što nam je ostavio. Zato smo sada korak bliže cilju ‒ da podignemo spomenik našem despotu. Formirali smo tim stručnjaka koji će u narednom periodu detaljno analizirati i dati ideje za sve što bi trebalo da prethodi početku izrade ovog obeležja, kaže Beč.
Sa projektom se, zbog njegovog značaja i specifičnosti, neće žuriti. Stručnjacima je dato dovoljno vremena da se dođe do kvalitetnog rešenja, pa je septembar iduće godine realan rok da se krene sa realizacijom.
 Nadam se i s radošću priželjkujem da ćemo do kraja iduće godine moći da privedemo kraju ovaj važan zadatak i ispravimo ono što je propuštano decenijama, veruje gradonačelnik.
 Ovakva inicijativa naročito je važna ako znamo da se od srednjeg veka, tačnije od 1456. godine, kada je despot umro, do danas ne zna gde je njegov grob. Iako prema nekim, doduše nezvaničnim izvorima, on počiva u svojoj zadužbini, danas nepostojećoj crkvi u selu Kriva Reka ispod Rudnika, mnogi smatraju da je najveća mogućnost da počiva u svom prestonom Smederevu.
I pre tri i po godine Smederevci su načeli ideju o spomeniku despotu Đurđu. Najpre su građani pisali peticiju da bi potom tadašnja gradonačelnica Jasna Avramović ozvaničila inicijativu. Formirana je i komisija sa zadatkom da utvrdi kriterijume, objavi konkurs i izvrši izbor najboljeg idejnog rešenja. Međutim, na tome je sve ostalo i tada nije ispravljena nepravda prema despotu. Kakav će biti epilog najnovije inicijative biće poznato za godinu i po dana.

Niko ne bi u fotelju direktora „Petnice”
Oko 60 od planiranih 70 polaznika boravilo je ovih dana u Istraživačkoj stanici „Petnica” (ISP). Po broju potvrđenih dolazaka sličan odziv se očekuje i tokom narednih programskih ciklusa. Seminari se uspešno održavaju i većinski se odvijaju prema godišnjem planu i programu. Neki su upravo završeni, a pripreme za naredne uveliko su u toku, dočarava za naš list Tanja Adnađević, predsednica Upravnog odbora (UO), koji privremeno rukovodi radom stanice bez direktora. Najvažnije upravno telo, Savet stanice, dalo je zadatak devetočlanom UO da sve što može od planiranih aktivnosti održi. A niko ne može da garantuje kako će to sve da funkcioniše, da li će se odazvati sva deca, ali i rukovodioci programa, otkad je pred sudom javnosti seksualno zlostavljanje koje se u „Petnici” događalo.
Od sedmog do 12. jula trajali su seminari hemije, geografije i matematike, a lingvistika je odložena. Osim lingvistike, odloženi su i seminari tehničkih nauka, primenjene fizike, elektronike, arheologije, antropologije, biomedicine, čiji su se rukovodioci, kao što je „Politika” prva izvestila, ogradili od dolaska u „Petnicu” „dok se ne promeni uprava”. Da li su se neki u međuvremenu predomislili i odlučili da planirane programe realizuju, sad kad je kormilo ISP u rukama UO, za javnost nema odgovora, a na sva pitanja koja smo uputili Tanji Adnađević, a prvo je bilo koji se programi realizuju i koji su odloženi do daljeg, odgovore parafira UO ISP.
– Odziv polaznika je skoro nepromenjen i iskoristili bismo priliku da se zahvalimo svim polaznicima i roditeljima na poverenju. Interesovanje roditelja i učesnika za programe koji treba da se realizuje je veliko, kao i očekivanje da će se programi realizovati – navode privremeni rukovodioci „Petnice”.
Upitani postoji li rok za imenovanje novog direktora ili vršioca te dužnosti u ISP i da li će to biti Srđan Verbić, objašnjavaju da je dugotrajni cilj Upravnog odbora otpočinjanje i kontinuirano sprovođenje reformi „Petnice”.
– Ta reforma podrazumeva, između ostalog, i izmene akata stanice od značaja za njen rad. Neophodna je izmena formalnih dokumenata, pre svega statuta iz kojeg proizilaze svi ostali dokumenti. Formalnog roka za imenovanje novog direktora ili vršioca dužnosti u ISP nema, ali su se članovi UO koji trenutno rukovode ISP obavezali da će u što kraćem roku obezbediti izbor novog direktora ili vršioca dužnosti. Trenutno niko nije izrazio spremnost ili želju da bude predložen za tu funkciju – preciziraju.
Kako je moguće da za gotovo 40 godina postojanja i rada stanica nije u potrebnoj meri razvila mehanizme zaštite od bilo kakvog nasilja kad po njenom statutu „bezbednost polaznika prioritetno uslovljava sadržaje i metode obrazovnih aktivnosti”?
– Nijedna institucija ovakvog tipa u Srbiji nema razvijene sve mehanizme zaštite kao ni prateće normativne dokumente. Najvažniji cilj jeste i dalje bezbednost i zaštita polaznika, ali i njihova edukacija za prepoznavanje i uzbunjivanje, te razvijanje mehanizama za prijavljivanje i sankcionisanje s konačnim ciljem stvaranja atmosfere u kojoj je ispoljavanje i upotreba rodne, rasne ili ma koje nejednakosti u svrhu uznemiravanja i zlostavljanja apsolutno neprihvatljiva. U pitanju su kompleksni mehanizmi i „Petnica” radi na njihovom uspostavljanju i obaveštavaćemo javnost o svim rezultatima, spremni da delimo svoja iskustva s drugim sličnim organizacijama – uveravaju članovi UO.
Upitani kada se može očekivati da taj nedostatak bude otklonjen, a uslovi za neometan rad i povratak delimično narušenog ugleda stanice budu osigurani, „zamenici direktora” podsećaju da su uprkos tom nedostatku kroz „Petnicu” prošle desetine hiljada polaznika koji su radili s brojnim stručnim i posvećenim rukovodiocima i saradnicima.
– Ti polaznici su znanja iz „Petnice” poneli širom Srbije i sveta i upravo time doprineli ugledu Istraživačke stanice. Verujemo da će tako biti i u budućnosti. Već sada smo pokrenuli procese izmena i kao prelazno rešenje imamo dokumente koje možemo koristiti dok ne razvijemo sopstvene pravilnike i mehanizme, te je rad stanice bezbedan – potpisuje UO ISP.

Prevrnuo se vagon sa sumpornom kiselinom kod Bora
BOR – Na pruzi između Bora i mesta Zagrađe danas se prevrnula vagon cisterna sa sumpornom kiselinom i u tom incidentu nije bilo povređenih, saopštila su danas železnička preduzeća Srbija kargo i Infrastruktura železnice Srbije.
Na delu pruge između Bora i Zagrađa, u 14:50 časova, došlo je do iskliznuća i prevrtanja na bok prve vagon cisterne od lokomotive, i železnički saobraćaj na tom delu pruge trenutno je u prekidu.
„Pri ovom akcidentu primećeno je curenje iz cisterne, pa su odmah na lice mesta izašle specijalizovane vatrogasne ekipe i ekipe MUP-a, koje su obezbedile i zaštitile oblast i mesto curenja”, navodi se u saopštenju, javlja Tanjug.
U sastavu teretnog voza broj 53753 koji je za šabački Eliksir saobraćao iz Bora za Prahovo, bilo je 18 vagon cisterni, koje su u vlasništvu kompanije Eliksir.
Na lice mesta izašla je i zajednička železnička komisija za isleđivanje vanrednih događaja, koja će utvrditi uzrok ovog iskliznuća, kao i stručne službe kompanije Eliksir.

Preminula jedna osoba, 125 novih slučajeva koronavirusa
U Srbiji je u poslednja 24 sata potvrđeno 125 novih slučajeva koronavirusa od 8.868 testiranih uzoraka.
Preminula je jedna osoba.
Na respiratorima se nalaze četiri osobe, javlja Tanjug.
Najviše novozaraženih je u Beogradu, njih 36.
Zatim slede Niš i Čačak sa po 10 novozaraženih, Paraćin i Novi Sad sa po devet novih slučajeva, Aleksinac i Kragujevac sa po pet novoobolelih.
Ostala mesta beleže manje od pet novozaraženih.

Palma apeluje na srpske turiste da ne letuju u Albaniji
Lider Jedinstvene Srbije Dragan Marković Palma apelovao je danas na građane da ne letuju u Albaniji i rekao da mu je neshvatljivo da neko može da ide na more u zemlju „koja je podstrekač onoga što su Albanci radili Srbima na Kosovu”.
„Ja ne mogu da shvatim da neko kaže: „Meni je lepo u Albaniji”. Mi ne smemo golgotu koju smo doživeli i u Prvom i u Drugom svetskom ratu i u poslednjim dešavanjima na Kosovu i Metohiji, kada su stravični zločini činjeni nad Srbima i kada su gotovi svi Srbi proterani zahvaljajući i državi Albaniji, da prodamo za nešto što se zove jeftinija koka-kola za pet posto u odnosu na druge destinacije”, izjavio je Marković, prenosi Beta.
Marković je poznat kao neko ko podstiče odlazak na letovanje u Grčku i po tome da, u organizaciji grada Jagodine čiji je funkcioner, redovno vodi građane na more na Halkidiki o trošku opštine.

Vučić: Podržavam obaveznu vakcinaciju, ali Ustav to ne dozvoljava
PANČEVO – Predsednik Aleksandar Vučić izjavio je danas da je on lično pobornik ideje o obaveznoj vakcinaciji za pojedine kategorije stanovništva, što je u Francuskoj pravilo za zdravstvene radnike, ali da u Srbiji tako nešto nije moguće zbog Ustava koji to brani, jer bi predstavljalo kršenje ljudskih prava.
Vučić je, takođe, naveo da će 50 odsto vakcinisanih punoletnih Srbija preći u narednih dan ili dva.
Upitan da li Srbija može da prati Francusku ili Grčku po pitanju obavezne vakcinacije za pojedine kategorije stanovništva, ili će možda digitalni sertifikat biti potreban za ulazak u klubove, bioskope, pozorišta, Vučić je primetio da je Nemačka pokušala nešto slično što i Francuska, pa odustala zbog ljudskih prava.
„Imamo Ustav u kojem su svi ravnopravni. Kako da kažem bilo kome, šta god mislio, a pobornik sam vakcinacije, da možete da uđete u šoping mol ako ste vakcinisani, a ne možete ako niste? Kako onda da odbranim Ustav, iako ne krijem šta mislim o onima koji ne žele da prime vakcinu”, upitao je Vučić, prenosi Tanjug.
On je naveo i da je poslednjih dana više ljudi vakcinisano, oko 5.000 dnevno, što, naravno, nije dovoljno.
„Slaba je vakcinacija, od Tutina, Sjenice, Novog Pazara, to su kao crne rupe do Lajkovca, Mionice, Uba. Ne znam šta je u pitanju, možda ni mi nismo dobar posao obavili”, rekao je Vučić.
Kako je rekao, rastu brojevi zaraženih, oko 20 odsto na nedeljnom nivou u poslednjih nekoliko sedmica, što nije zabrinjavajuće ove ili sledeće nedelje, ali biće za mesec i po dana.
Tim pre, podseća, što kreću fudbalske, košarkaške utakmice, svi hoće slobodne hale, a to samo ubrzava širenje zaraze.
„Ako me pitate da li bih lično bio pobornik onoga što rade Makron ili Micotakis, da sutra bih to uradio, ali postoji ograničavajući faktor, Ustav”, rekao je Vučić.
On je dodao da je strašna neodgovornost prema svima na onima koji se ne vakcinišu.
„Koliko funkcionera imamo koji se nisu vakcinisali, a danas sam zamolio jednog ministra da se sutra vakciniše”.

Danas je 28 godina od nekažnjenog stradanja Srba u vozu kod Gline
Danas se navršava 28 godina od podmetanja mina pod voz kod Gline u Hrvatskoj, koji je bio pun srpskih civila, od kojih je smrtno stradalo troje, a 28, uglavnom žena i dece, teško ili lakše ranjeno, saopštio je Informaciono-dokumentacioni centar „Veritas”.
Iz „Veritasa” ističu da do danas za ovaj zločin niko nije odgovarao ni pred domaćim, ni pred međunarodnim sudovima, a da je, kako stvari stoje, mala verovatnoća da će za njega bilo ko ikada odgovarati „možda i zbog toga što su sve žrtve srpske nacionalnosti”.
Eksplozija voza, koji je bio pun putnika, a najviše je bilo žena i dece, koji su od Vrginmosta putovali na pijacu, dogodila se 14. jula 1993. godine oko 8.00 časova, blizu mosta južno od Gline.
Taj voz je samo dan ranije počeo da saobraća prugama Korduna i Banije, i to onog dela koji je bio pod kontrolom Republike Srpske Krajine, na kojima je saobraćaj bio u prekidu od početka sukoba.
Voz, koji se sastojao od dva putnička vagona i lokomotive, istog jutra je u suprotnom smeru nesmetano prešao istu relaciju.
Na prugu su bile postavljene dve mine, od kojih je samo jedna eksplodirala i to ispod polovine prvog vagona.
Od posledica eksplozije na licu mesta izgorele su dve žene, Maca Dančula (70) iz Pješčanice i Soka Roknić (43), učiteljica iz Blatuše, dok je istog dana u glinskoj bolnici višestrukim teškim povredama podlegao Janko Radujković (70) iz Brnjavca. Sin pomenutog Janka, ostao je  bez leve noge do iznad kolena, dok je još oko 25 putnika, uglavnom žena i dece, teže i lakše povređeno. Među ranjenima je bila i ćerka izgorele učiteljice Soke, Zorana (14), koju je eksplozija izbacila iz voza i tako joj spasila život.
Iz Centra ističu da su pola sata posle eksplozije na mesto nesreće, pored predstavnika srpskih vlasti, došli i predstavnici Unprofora koji su istog dana sastavili izveštaj o ovom događaju i pod šifrom „poverljivo” dostavili ga njihovoj komandi za Sektor Sever.
O ovom događaju govorio je i svedok optužbe Slobodan Lazarević pred Haškim tribunalom na suđenju Slobodanu Miloševiću, hvaleći se da je on, kao oficir za vezu sa Unproforom u Kordunaškom korpusu, metodom dedukcije („Pošto je bila zima, a pošto nije bilo nikakvih tragova, nikakvih stopa u snegu, bilo je jasno da ništa nije došlo sa te strane, znači moralo je doći iznutra.”) zaključio da nisu Hrvati izvršili diverziju na predmetni voz. Nikome nije bilo važno što se događaj desio usred leta, naveli su iz „Veritasa”.

Počela radna akcija „Novi Pazar 2021”
Posle mnogo godina u kojima je u ovo doba godine bilo uobičajeno da se najavi početak omladinskih radnih akcija, u Novom Pazaru juče je veliko interesovanje izazvalo izuzetno zanimljivo međugeneracijsko dešavanje u srcu Sandžaka. Reč je o svečanom otvaranju Omladinske radne akcije „Novi Pazar”, koja je zvanično počela predajom raporta komandanta ORA Kasima Zoranića Nijazu Skenderagiću.
Otvaranju je prisustvovao veliki broj Novopazaraca, ali i gostiju iz zemlje i celog regiona s prostora bivše Jugoslavije, kao i veliki broj donatora i prijatelja radne akcije bez kojih ovaj poduhvat ne bi mogao da uspe. Radna akcija „Novi Pazar 2021” trajaće do kraja ove nedelje i za to vreme brigadiri će raditi na više lokacija, pre svega će očistiti priobalje jezera Ribarice, na takozvanom pazarskom moru. Sređivaće i sportske terene, izletišta, rekreacioni centar i postavljati klupe na izletištima oko Novog Pazara i na obali jezera Gazivode u Ribariću.

Prvog dana ORA „Novi Pazar 2021” održan je i okrugli sto o temi „ORA kao osobeni modalitet volontiranja i društvenog aktivizma mladih – stanje i perspektive”, na kojem su govorili iskusni nekadašnji istaknuti akcijaši, potom stručni i naučni radnici, među kojima su profesor dr Momčilo Talijan, Nijaz Skenderagić, Kasim Zoranić, Dragica Živković Rajković, Besar Hodzič i Sreten Jovanović, kao i nekoliko mladih lidera radnih akcija.
Na trasi će, kako je najavljeno, ovih dana vredno raditi akcijaši iz tri brigade iz Novog Pazara i to: brigada veterana „Hivzija Hivi Čatović”, brigada „Rifat Škrijelj Laki” i brigada „Pazarskih humanitaraca”. Ovogodišnja omladinska radna akcija treća je u Novom Pazaru, a mogla bi biti model novih akcija mladih s tendencijom da preraste u veliku akciju poput onih iz minulih vremena, koje su bile svojevrsna škola za ceo život.

Država kupuje stanove za izbeglice
Republička direkcija za imovinu (RDI) objavila je javni poziv za kupovinu stanova u 13 gradova i opština Srbije.
RDI traži ponude za kupovinu stanova za potrebe Komesarijata za izbeglice i migracije koji će biti namenjeni rešavanju stambenih potreba izbeglica.
U kupovinu stanova kreće se u Bačkoj Palanci, Novom Sadu, Odžacima, Somboru, Šidu, Šapcu, Boru, Kikindi, Požarevcu, Sremskoj Mitrovici, Sremskim Karlovcima, Staroj Pazovi i Zrenjaninu.
Državi se ne mogu ponuditi stanovi koji su u postupku legalizacije, kao ni oni koji su u podrumu ili suterenu, a ako se nalaze na petom ili višem spratu zgrada mora imati lift, prenosi Tanjug.
Ponude za prodaju stanova Republičkoj direkciji za imovinu dostavljaju se do 16. avgusta.

Gradnja brze saobraćajnice do Golupca od septembra, oktobra i trajaće tri godine
Radovi na izgradnji brze saobraćajnice od skretanja sa autoputa za Požarevac do Golupca počinju u septembru ili oktobru i trajaće tri godine, najavio je danas v.d. dirketora Puteva Srbije Zoran Drobnjak.
„Izabraćemo izvođača radova koji da najbolju ponudu. Radovi treba da budu završeni u 2024. godini”, kazao je Drobnjak gostujući na Prvoj, prenosi Tanjug.
Kaže da se u istočnoj Srbiji trenutno radi oko 200 kilometara puteva.
„Rekonstrukcija puta se radi od Donjeg Milanovca do Kladova, oko 63 kilometra, radimo od Donjeg Milanovca preko Porečkog mosta ka Rudnoj Glavi i Majdanpeka, pa od Kučeva do Majdanpeka... To je skoro 200 kilometara. Nastavićemo dalje i juče smo se dogovorili da radimo i od Donjeg Milanovca do Golupca u dužini od 52 kilometra”, naveo je Drobnjak.
Očekuje da će u septembru ili oktobru biti otvoreni radovi i na gradnji brze saobraćajnice od Kragujevca do Mrčajevaca u dužini oko 60 km.
Drobnjak je dodao da će i na tom projektu biti angažovane domaće firme.
    </div>
    <div id="tehnologija">
Pančevo postaje ekološki odgovoran grad
Pančevo - U okviru akcije postavljanja pametnog mobilijara, Pančevo je dobilo još dva takva autobuska stajališta, strateški rapoređena na najfrekventnijim lokacijama šireg centra grada. Zapravo, reč je o već postojećim stanicama za čekanje prevoza, sada pojačanim USB priljučkom, sopstvenom LED rasvetom i internet konekcijom. Svi predviđeni priključci, rasveta i paneli za napajanje koriste sunčevu energiju, pa građani, ali i meštani okolnih sela, dok prekraćuju čekanje autobusa, imaju mogućnost da dopune svoje mobilne uređaje koristeći obnovljive izvore energije. Gradska uprava objašnjava da ovakva stajališta imaju i zadatak da svojim izgledom i funkcionalnošću doprinesu savremenijem i uređenijem izgledu naselja, a Pančevo bude „rebrendirano” u ekološki odgovoran grad, realizacijom „zelenih” projekata koji nose ekološku i edukativnu potku.
     Tako su još pre pet godina, u nameri da se skrene pažnja na čistije i alternativne vidove prevoza, u saradnji sa ovdašnjom Mašinskom školom konstruisani i postavljeni biciklofoni, na kojima Pančevci snagom energije koju sami proizvode mogu da napune baterije mobilnih telefona. Na obnovljive izvore energije, „priključena” je i pametna klupa na platou ispred uUprave, kao i zelena biblioteka u Gradskom parku „Narodna bašta”, iz koje se slobodno mogu uzeti ili doneti knjige, takođe uz mogućnost dopune mobilnih telefonskih uređaja.
     Sada se tehnološki osavremenjena stanična mesta mogu nadograđivati i biti još funkcionalnija, umrežavanjem sa jedinstvenim gradskim BUS STOP sistemom. Time bi putnici, na posebnom displeju, imali pregled linija i voznog reda sa trenutnim pozicijama i očekivanim vremenima dolazaka autobusa, pa i podatke o temperaturi, vlažnosti ili kvalitetu vazduha, što bi u Pančevu bila posebno značajna bonus informacija.
     Iz fonda za zaštitu životne sredine budžeta grada Pančeva za zamenu dotrajalih staničnih „pečuraka” i uređenje modernizovanih stajališta, utrošeno je milion dinara. Upravitelji grada najavljuju još projekata u ovom smeru koji bi tebalo da afirmišu obnovljive, zelene izvore, ali i široko ekološko opismenjavanje, naročito mladih.
    </div>
    <div id="vesti">
Dva života u dva veka crkve u Subjelu
Subjel – Iz nevelikog Subjela u kosjerićkim brdima putevi vode na tri strane: ka Kosjeriću, Ježevici i Divčibarama. Sada u ovom selu nema ni 200 žitelja (nekad je bilo bezmalo tri puta više), a znano je i pominjano. Kao značajno i prosvećeno u 19. veku, kao zavičaj brata i sestre Sretena Marića i Lize Marić Križanić u 20. stoleću, a u ovom milenijumu – kao selo sa bronzanom bistom Draže Mihailovića i „Čičinim vajatom”.
Poglede u Subjelu privlači zdanje seoske crkve posvećene Svetom apostolu i jevanđelisti Luki, novije gradnje. Lepo je uređena, sva u zelenilu i cveću, ponos sela. Na to je pre dve godine, služivši u njoj liturgiju, ukazao i episkop žički Justin, rekavši da je subjelska crkva uređena kao najlepše gradske bogomolje.
Ovakav njen savremeni lik, ipak, ne gura u zaborav dva veka dugu i svetlu tradiciju hrama u Subjelu, jedinstvenog na našim prostorima u burno ustaničko vreme kada je napravljen. O tome u knjizi „Stara crkva u Subjelu”, piše dr Nedeljko V. Radosavljević.
Godine nakon Drugog srpskog ustanka bile su izazovne za Srbe u Beogradskom pašaluku. Tada je u Subjelu 1819. počela gradnja seoske crkve, koja je završena već sledeće godine. Ovo nije bio prvi neimarski poduhvat te vrste u Srba, ali je nastanak hrama ipak jedinstven.


Stara bogomolja, izgrađena 1820. godineCaption


„Do 1819. crkve na tom prostoru građene su najčešće od drveta, što je bio rezultat ne samo ekonomskih prilika ili jednostavne dostupnosti tog materijala već i brige za njihov opstanak zbog veoma stroge osmanske vlasti. Sa postepenim učvršćivanjem srpskih prava i izgradnjom temelja buduće autonomije prilike omogućavaju da se pristupi gradnji crkava većih dimenzija i od čvrstog materijala. Prvi pravoslavni hram u Beogradskom pašaluku, sagrađen na taj način posle Drugog srpskog ustanka, bila je upravo crkva u Subjelu. Ona je nastala pre poznatije crkve u Savincu kod Čačka, kao i zadužbine kneza Miloša Obrenovića u njegovom rodnom selu Gornjoj Dobrinji, koja je završena 1822. Gradnja subjelske crkve bila je u tom pogledu vododelnica, jedan od dokaza da se menja situacija na prostoru Srbije. Prva je za koju nije tražena dozvola osmanskih vlasti već samo od kneza Miloša”, piše Radosavljević.
Pre ove u Subjelu nije bilo crkve. Njeno podizanje pokazalo je da se osmanski zakoni, koji su zabranjivali gradnje novih nemuslimanskih hramova gde ranije nisu postojali, više ne primenjuju.
Stara subjelska crkva, beleži Radosavljević, sagrađena je od kamena i cigle, sa zemljanim ćupovima u zidovima, što ju je činilo vrlo akustičnom. Tokom 19. veka doprinosila je da se selo razvija – 1843. u Subjelu je osnovana škola, najstarija u celom kraju. Ova crkva je 1836. u Kneževini Srbiji imala zvono, ikonostas (deo ikona kasnije je uradio Dimitrije Posniković), bogoslužbene knjige, predmete retke zanatske veštine, svešteničke odežde. Značaj joj se nije smanjivao ni u 20. veku, kada je oko 1925. na crkvu postavljena mermerna ploča sa imenima palih ratnika iz ovog kraja u ratovima za oslobođenje i ujedinjenje srpskog naroda od 1912. do 1918. Tokom Drugog svetskog rata u ovom hramu se i general Draža pričešćivao.
U drugoj polovini 20. stoleća nastupa nepovoljan period za subjelsku crkvu, zub vremena i zapostavljanje značaja davnašnjih svetinja činili su svoje. Radosavljević opisuje da je njeno zdanje, zbog nedovoljno čvrste konstrukcije, bilo učvršćeno potpornim stubovima.
„Međutim, intervencije lokalnih majstora nisu bile dovoljno uspešne da bi se ovaj jedinstveni hram sačuvao od urušavanja. Kako nije bilo neophodnih i delotvornih radova uz stručni nadzor, ona je, već nebezbedna, 1963. srušena. Baš na tom mestu kasnije je podignuta nova crkva Svetog apostola i jevanđeliste Luke”, navodi se u knjizi „Stara crkva u Subjelu”.

Nedelja Svetog Prokopija, gradske slave Prokuplja
Prokuplje - Svečanosti povodom obeležavanja gradske slave Sveti Prokopije u Prokuplju počeće 14. jula otvaranjem Likovne kolonije i do 21. jula organizovaće se bogat kulturno-zabavan program u okviru koga će se održati i dva koncerta bendova „Leksington” i „Amadeus”, koji će, sa binom i ozvučenjem, ukupno koštati oko 1,6 miliona dinara. Tradicionalno će biti dodeljena i priznanja, a ove godine Plaketa Svetog Prokopija pripašće Sandri Nedeljković, zamenici direktora Kancelarije za upravljanje javnim ulaganjima Vlade Srbije.
Svečanosti počinju u sredu, 14. jula od 10 sati otvaranjem Likovne kolonije „Boža Ilić” na Belom Kamenu, a istoga dana od 18 sati u Spomen-sobi „Gvozdeni puk” biće održana promocija knjige „Stvaranje balkanskog saveza 1912”.
Sledi niz kulturno-zabavnih manifestacija, likovnih radionica, tribina, promocija knjiga, a za ljubitelje klasične muzike u ponedeljak, 19. jula, u sali Doma kulture nastupiće operska pevačica Dragana Moles.
‒ Početak crkvenog obeležavanja gradske slave predviđen je za utorak, 20. jula, dočekom vladike Arsenija ispred crkve u 17.30, a nakon večernje službe, u 19 sati od crkve će krenuti litija. Na dan slave, u sredu, 21. jula, vladika niški će od 8.00 časova služiti liturgiju ‒ ističu u Organizacionom odboru slave.
Koncert Amadeus benda 20. jula od 22 sata i Leksington benda na dan slave 21. jula od 21 sat, kao i dvodnevno iznajmljivanje bine sa ozvučenjem, koštaće građane Prokuplja preko 1,6 miliona dinara.
‒ Kriterijum za odabir je najmanja ponuđena cena, pa će tako Leksington bend po prvi put zabavljati Prokupčane na dan slave za 820.000 dinara, dok će veče pre toga Amadeus bend svirati za 400.000 dinara. Iznajmljivanje bine košta 450.000 dinara, a deo novca od 310.000 platiće nadležno Ministarstvo turizma, dok će se ostatak doplatiti iz gradskog budžeta ‒ kažu u Organizacionom odboru.
Uoči slave, u utorak od 20 sati u sali Doma kulture biće održana Prokopovdanska akademija na kojoj će biti uručena plaketa i zahvalnice Svetog Prokopija.
Na predlog Topličkog upravnog okruga, ovogodišnji dobitnik Plakete Svetog Prokopija je Sandra Nedeljković, zamenica direktora Kancelarije za upravljanje javnim ulaganjima Vlade Srbije.
Odlukom Organizacionog odbora, ovogodišnje zahvalnice dobiće Ansambl veterana Kulturno-umetničkog društva „Abrašević”, Miloš Manić, direktor kompanije „Leoni” u Prokuplju i Milana Rakić, državni sekretar u Ministarstvu građevinarstva, saobraćaja i infrastrukture.

Putnička vozila na graničnim prelazima čekaju i po pet sati
Na glavnim i frekventnijim putevima vozače očekuje umeren intenzitet saobraćaja koji je uobičajen za sredinu radne nedelje, ali i dalje pojačan zbog turističke sezone, saopštio je jutros Auto-moto savez Srbije (AMS).
Za danas se očekuje veoma toplo vreme sa najvišom temperaturom i do 40 stepeni Celzijusa i vozačima se savetuje da voze pažljivije i izbegavaju vožnju u najtoplijem delu dana.
Na naplatnim stanicama nema zadržavanja.
Vozila na putničkim terminalima graničnih prelaza na izlazu iz zemlje čekaju i više sati. Na prelazu Šid čekaju pet sati, na prelazu Bezdan dva i po sata, na Horgošu čekaju tri sata, na Kelebiji četiri sata i na Batrovcima dva sata.
Za kamione na teretnim terminalima nema zadržavanja, prenosi Beta.
    </div>
    <div id="vreme">
Danas do 40 stepeni – na snazi crveni meteoalarm
Republički hidrometeorološki zavod (RHMZS) je upozorio da danas u Srbiji očekuje veoma toplo vreme s najvišom temperaturom do 40 stepeni Celzijusa.
Zbog vrućine je objavljen i „crveni meteoalarm” za Beograd, Šumadiju, Pomoravlje, Istočnu, Jugoistočnu i Jugozapadnu Srbiju, i Kosovo i Metohiju.
„Crveni meteoalarm” znači da je vreme vrlo opasno, da se treba često informisati i slediti naredbe i savete nadležnih državnih službi, piše na sajtu RHMZS, prenosi Beta.
Služba Hitne pomoći Beograda je pozvala građane da bez preke potrebe ne izlaze napolje kada je temperatura vazduha najviša, između 11 i 17 sati.
Danas će u većem delu Srbije vreme biti sunčano i veoma toplo, a na severu i zapadu su od popodneva mogući kratkotrajni pljuskovi s grmljavinom.
U košavskom području duvaće umeren do jak jugoistočni vetar, a u ostalim krajevima slab do umeren jugozapadni.
Najniža temperatura od 16 do 24, u košavskom području do 28, a najviša od 35 do 40 stepeni.
U Beogradu će tokom dana biti sunčano i veoma toplo, a uveče je u pojedinim delovima grada moguć pljusak s grmljavinom. Najniža temperatura biće 26, a najviša 38 stepeni.
    </div>
    <div id="politika">
Makron iskreno želi da opet poseti Srbiju
Predsednik Emanuel Makron je vezan za Srbiju, on izbliza prati naše odnose i nije zaboravio srdačan doček u Beogradu jula 2019, mislim da iskreno želi da dođe, ali će sve zavisiti od predsednikovih obaveza, kaže ambasador Francuske u našoj zemlji Žan-Luj Falkoni u razgovoru za „Politiku” povodom francuskog nacionalnog praznika. Na pitanje kako je globalni zastoj koji je izazvala pandemija kovida 19 uticao na saradnju Srbije i Francuske i kakva je budućnost odnosa, koji su dobili impuls posle posete predsednika Makrona Beogradu, ambasador Falkoni odgovara:
„Iako se usporavanje aktivnosti moglo očekivati, francusko-srpski odnosi nastavili su da se razvijaju nakon posete predsednika. Predsednik Aleksandar Vučić susreo se s predsednikom Makronom u Parizu u julu 2020. i februaru 2021. Francuska preduzeća koja posluju u Srbiji (’Suez’, ’Vensi’…) uvećala su svoje investicije, a neke nove kompanije su stigle u martu… Francuska je nastavila da stipendira studente iz Srbije i 30 stipendista, izabranih zbog svoje izuzetnosti, nastavlja studije u Francuskoj na jesen… Francusko-srpske odnose ništa ne može da zaustavi!”
Šta biste izdvojili kao glavne elemente bilateralne saradnje, najavljeni su i pokrenuti brojni projekti u oblasti infrastrukture, odbrane, javne uprave?
Nabrojali ste sve glavne oblasti saradnje. Naši ministri su potpisali međuvladin sporazum o prioritetnim projektima, kao što su Beogradski metro i modernizacija elektromreže u Srbiji. Studija izvodljivosti za metro je u toku i radi je francusko preduzeće „Ežis”, dok je za vozila zadužen „Alstom”. „Šnajder elektrik”, koji ima sedište u Novom Sadu, učiniće elektromrežu u Srbiji efikasnijom. „Vensi” nastavlja da investira u Aerodrom „Nikola Tesla”, čije je novo krilo otvorila predsednica vlade Ana Brnabić prošle nedelje. „Suez-Itoču” izgradiće u Vinči do 2022. prvu fabriku za preradu otpada za grad Beograd. Svim tim projektima zajednički su tehnološka izvrsnost i poštovanje najviših standarda kada je u pitanju zaštita životne sredine, koji će da doprinesu da Srbija postane savremenija i više evropska zemlja. Kada je u pitanju odbrana, tehnika koju Francuska ili zemlje EU nude (radari, helikopteri) daje mogućnost da se postignu svetski standardi u oblasti odbrane. Zajedno možemo mnogo toga, što objašnjava brojnost skorašnjih poseta (poseta načelnika generalštaba vojske Francuske, komitet za strateški dijalog, komitet za naoružanje…), a na osnovu francusko-srpskog strateškog partnerstva do 2011. koje se dinamizovalo. Prvi put od 2014. jedan vod od 30 francuskih vojnika specijalizovan za rukovanje raketama „mistral” učestvovao je od 2. do 19. juna na međunarodnoj vežbi „Platinasti vuk” u okolini Bujanovca. U oblasti javne uprave, mi smo u partnerstvu sa srpskim vlastima kako bismo podržali reforme i modernizaciju u tom sektoru. U toku je saradnja između Nacionalne akademije za javnu upravu i francuske Visoke nacionalne škole za administraciju ENA.
Posete francuskih privrednika kao i kontakti s francuskim kompanijama koje se bave mogućnostima investiranja u zemlje zapadnog Balkana sve su prisutniji. Kako, kada je reč o investicijama, ocenjujete položaj Srbije u regionu, u Beogradu je odnedavno i Francuska agencija za razvoj?
Kada su u pitanju i investicije, više od 120 francuskih preduzeća posluje u Srbiji i taj broj se uvećava, s obzirom na kompetitivne prednosti koje nudi Srbija, uz veoma kvalifikovanu radnu snagu. Francuska je 2018. bila prvi strani investitor u Srbiji po prilivu, a u periodu 2010–2019. zauzimala je šesto mesto. Mi smo, takođe, prisutni preko Francuske agencije za razvoj od 2019, a ove godine, u partnerstvu sa Svetskom bankom, dva zajma su odobrena za Srbiju, i to za projekte koji će značajno da doprinesu zaštiti životne sredine: za razvoj železničkog saobraćaja i za podršku implementaciji zelene agende Srbije. To predstavlja, od strane Francuske agencije za razvoj AFD, finansijsku podršku od 100 miliona evra od 250 miliona, koliko je agencija opredelila za Srbiju na godišnjem nivou.
Kakav je stav Francuske kada je reč o napretku Srbije na evropskom putu i njenom prijemu u EU, kao i proširenju Evropske unije na zapadni Balkan?
Na samitu u Zagrebu, pod francuskim predsedavanjem EU 2000. godine, dato je obećanje zemljama zapadnog Balkana da će se pridružiti EU i to će obećanje biti ispunjeno. Neophodne reforme su zahtevne, kao na primer one u vezi s pravnom državom, ali su ključne. Kada u Srbiji vidim izvesnu obeshrabrenost, podsećam da su od 1957. godine sve zemlje koje su se kandidovale za članstvo u EU, a koje su sprovele neophodne reforme da bi se to postiglo – sem Turske, s kojom pregovori još uvek traju – pristupile EU. Pozdravljam odlučnost s kojom je Srbija prihvatila novu metodologiju za pridruživanje Evropskoj uniji, koja nudi više političkog upravljanja procesom, uz dijalog na visokom nivou i stepenastim pristupom politikama Evropske unije, a koji pruža više beneficija u toku pristupnog procesa nego kada se one dobiju na kraju procesa pristupanja.
Dokle se stiglo s reformama EU koje pominje predsednik Makron, kako će ovaj proces teći posle značajnih promena u Nemačkoj na jesen, kada se bude povukla kancelarka Angela Merkel?
Ideje koje je predsednik Makron izneo u svom govoru na Sorboni u septembru 2017. raširile su se i urodile su plodom. Solidarnost između zemalja članica se razvila i ubrzana je pandemijom: prvi put, Evropska unija usvojila je zajednički plan oporavka, opredelivši za to 750 milijardi evra i kolektivno se zadužila na tržištima kako bi odgovorila na izazove s kojima se suočavaju zemlje članice. Evropsko zakonodavstvo mora da promoviše pristojan minimalni dohodak u svim zemljama članicama kako bi se izbegla Evropska unija u dve brzine. Evropski suverenitet više nije tabu. Ovo se odnosi kako na oblast industrije (nakon „Erbasa” treba je primeniti na oblast baterija i akumulatora ili telekomunikacija), tako i u oblasti odbrane, stvaranjem evropskog fonda za odbranu ili „evropskom inicijativom za inicijative” u cilju razvijanja jedne zajedničke strateške vizije u koju bi zemlje članice bile spremne da ulože svoje vojne resurse. Sve ovo dokazuje da je članstvo u Evropskoj uniji ima prednosti, koliko god se ponekad čuje da nije tako. Francusko-nemački odnosi su motor Evropske unije još od Šarla de Gola i Konrada Adenauera. Gradili su se uz različite senzibilitete i partnere, suočavali su se s novim istorijskim događajima, ali su i dalje stalna sila u službi Evropske unije.
Predsednik Makron nedavno je pozvao Beograd i Prištinu da pronađu rešenje u dijalogu, a to pitanje više puta je bilo među temama sastanaka na najvišem nivou. Koliko je danas, kada se analiziraju prethodni razgovori u Briselu, dogovor moguć?
Dogovor je neophodan, svi, sve strane i međunarodna zajednica, to znaju. Stabilnost i razvoj zapadnog Balkana zavise od tog pomirenja, a od toga zavisi i njegov evropski put. Put do ovog sporazuma ide kroz pregovore koje je u Briselu vodila Evropska unija, uz snažnu podršku Francuske. Ono što je već dogovoreno mora da se sprovede u dobroj nameri i nova pitanja treba da se reše kako bi se postigao sveobuhvatan, konačan i pravno obavezujući sporazum.
Proteklih godina i Francuska se suočila s globalnim izazovima kao što su bezbednost i odnosi s islamskim svetom, ali i s masovnim protestima oličenim u „žutim prslucima”. Da li su i na koji način ta složena pitanja sada zatvorena?
Francuska je bila teško pogođena islamskim terorizmom, a to je nažalost slučaj i s drugim evropskim prestonicama i pred tim gnusnim nasiljem ostaće nepokolebljiva u očuvanju bezbednosti svojih građana. Odnosi Francuske s muslimanskim svetom su dobri. Ali kada pojedinci versko učenje zloupotrebe zagovarajući nasilje, ubistva i principe suprotne vrednostima republike, tada moraju da budu strogo krivično gonjeni. Rizici koje ovo izopačenje religije donosi nisu nešto što je novo: u 18. veku Volter je rekao da je „fanatizam čudovište koje se usuđuje da sebe nazove sinom vere”. U to vreme je mislio na katoličanstvo... Društvena previranja u Francuskoj su se smirila jer je na neke od zahteva odgovoreno i zato što je u Francuskoj na sanitarnu krizu odgovoreno velikom pomoći države. Međutim, zahtevi koji su iznošeni moraju da budu s pažnjom saslušani, da se izlaz ne bi tražio u nasilju, u odbacivanju društvenog i političkog okvira, što nažalost ide naruku demagozima i populistima.

Usvojene izmene Zakona o zaštiti prirode i Zakona o vodama
Skupština Srbije usvojila je večeras više zakona, među kojima su izmene i dopune Zakona o zaštiti prirode i izmene i dopune Zakona o vodama.
Jedan od ključnih razloga za izmene i dopune Zakona o zaštiti prirode odnosi se na zabranu izgradnje hidroelektrana u zaštićenim područjima čime se obezbeđuje dugoročno očuvanje prirodnih vrednosti zbog kojih je određeno zaštićeno područje i proglašeno, rekli su predlagači.
Ministarka Irena Vujović je istakla u raspravi da se izmenama zakona ostvaruje niz pozitivnih efekata, pre svega uvođenje načela predostrožnosti omogućava se da se u slučajevima kada postoji neposredna opasnost za prirodu adekvatno i blagovremeno reaguje odmah.
Izmenama i dopunama Zakona o zaštiti prirode omogućiće i povećanje površina pod zaštićenim područjima, kao i ispunjenje ciljeva definisanih prostornim planom Srbije.
Izmenama i dopunama Zakona o vodama one se tretiraju kao jedan od najvažnijih elemenata životne sredine, odnosno vodno zemljište uređuje se kao dobro od opšteg interesa, prenosi Tanjug.
Promenama Zakona o vodama vrši se, rekla je Vujović, usaglašavanje tog zakona sa odredbama već usvojenih zakona o opštem upravnom postupku, Zakona o inspekcijskom nadzoru, Zakona o prekršajima, Zakona o zaštiti podataka ličnosti, kao I Zakona o javnoj svojini.
Vujović je kazala i da se izmenama Zakona o vodama neposrednom pogodbom može dati u zakup vodno zemljište, ako je to u konkretnom slučaju jedino moguće rešenje.

Uzorke vode iz Dečana šalju na analizu u inostranstvo
PRIŠTINA- Privremene vlasti u Prištini najavile su danas da će uzorci vode iz Dečana, gde se mnogo ljudi javilo sa simptomima trovanja, biti poslati na analizu u inostranstvo, jer je, kako kažu, „njihova analiza na Kosovu nemoguća”.
„Napravljeni su dodatni testovi na određene viruse i svi su negativni. Danas je pripremljeno više uzoraka koji će biti poslati u inostranstvo na analizu, jer je njihova analiza na Kosovu nemoguća. Danas je situacija mirnija i manji je priliv pacijenata”, rekao je ministar zdravlja u Prištini Arben Vitija, a prenosi Kosovo onlajn.
U Dečanima je u utorak proglašena vanredna situacija nakon što su se građani masovno javljali sa simptomima trovanja zbog, kako se sumnja, neispravne vode za piće.
Mikrobiološke analize uzoraka vode iz Dečana, koje su urađene na Institutu za javno zdravlje u Prištini, pokazale su da voda u toj opštini nije otrovna.
Adnora Nurboja, iz tog Instituta, izjavila je za prištinski Kljan Kosova rekla da će, uprkos ovim rezultatima, narednih dana uzorci ponovo biti uzeti na testiranje.
Broj osoba sa simptomima trovanja u Dečanima dostigao je 1.500, javlja Tanjug.
Ministar Vitija je dodao da je Ministarstvo zdravlja, čim je napravljena lista medicinskog materijala za potrebe pacijenata obolelih u Dečanima, reagovalo i da je dobar deo lekova u utorak poslat i da će se snabdevanje za potrebe lečenja pacijenata nastaviti.
Potpredsednik prištinske Vlade Besnik Bisiljimi rekao je na sastanku Vlade glavna tema bila vanredna situacija u opštini Dečani i da su preduzeti svi neophodni koraci i mobilisani svi potencijali u cilju poboljšanja situacije, prenela je Koha.
Gradonačelnik Dečana Baškim Ramosaj je apelovao na građane da vodu koriste samo za sanitarne potrebe i istakao da se voda za potrebe domaćinstva preporučuje za upotrebu tek nakon što se prokuva.
Ramosaj je rekao da su ovi kriterijumi na snazi do donošenja druge odluke.
    </div>
    <div id="vesti">
Naoružani banditi u vojnim uniformama oslobodili vođu kartela iz meksičkog zatvora
Meksiko – Grupa bandita obučenih u vojne uniforme i naoružana puškama, upala je u pritvor tužilaštva u meksičkom gradu Reinosi, kraj granice SAD, i oslobodila lokalnog vođu kartela „Gulf”.
Tužioci države Tamaulipas rekli su da je napad izveden predveče, dan pošto je uhapšen vođa kartela koji je trebalo da bude izveden pred sudiju.
Banditi su savladali stražare i odveli osumnjičenog sa sobom.
Tužioci su pritvorenog osumnjičenog identifikovali nadimkom „Kalamardo”. To ime je koristio Hose Alfredo Hernandes Kampos, poznat i kao „El Metro 27”.
Dok je policija tragala za beguncem i bandom, na tužioce je neko zapucao iz jednog vozila. Policija je uzvratila vatru, ubivši jednog u vozilu, a drugog je uhvatila, prenosi Beta. Jedan od te dvojice imao je propusnicu Ministarstva odbrane, ali se još ne zna da li je prava. Obojica su imala puške i bila u maskirnoj odeći u vojnom stilu. Još dvojica osumnjičenih su kasnije privedena.
Grupa „Metro” je jedan od većih ostataka raspalog kartela „Gulf” koji se borio protiv rivalskih bandi za kontrolu nad tim područjem duže od jedne decenije. Pogranični gradovi su na unosnim rutama za šverc droge i migranata u SAD.

Zbog požara u Oregonu stotine ljudi napustile domove
KALMAT FOLS- Sve jači požar koji gori u Oregonskoj šumi prisilio je stotine ljudi da odu iz svojih domova, jer je zahvatio više od 200.000 hektara i ne pokazuje znake smirivanja, izjavili su danas zvaničnici.
U požaru koji se od šestog jula proširio Nacionalnom šumom Fremont-Vinema oko 400 kilometara južno od Portlanda, uništena je 21 kuća, a ugroženo je još 1.926, navodi Severozapadni međuagencijski koordinacioni centar u Portlandu, preneo je Rojters.
Požar je ostavio gust dim iznad obližnjih vodopada Klamat, gde je lokalni sajam pretvoren u centar za evakuaciju Crvenog krsta.
U SAD besni 60 velikih požara koji su progutali 404.680 hektara šume i rastinja širom 12 američkih država, saopštio je Nacionalni međuagencijski centar za požare, prenosi Tanjug.

U Portugalu zaraženo više od 4.000 ljudi, kao u februaru
LISABON- U Portugalu je danas prvi put od februara zabeleženo više od 4.000 slučajeva novozaraženih od korona virusa, pokazuju zvanični podaci.
Broj slučajeva kontinuirano raste poslednjih nedelja, čime se zemlja vratila na nivo kada je poslednji put bila u „lokdaunu”, preneo je Rojters.
Sa današnjih 4.153 novozaraženih, broj slučajeva zaraženih od korona virusa porastao je na ukupno 916.559 od početka pandemije.
Broj preminulih je znatno ispod nivoa iz februara, a novi slučajevi su zabeleženi uglavnom kod mladih koji nisu vakcinisani.
Vlasti zbog rasta broja zaraženih uvode oštrije mere poput noćnog policijskog časa, prenosi Tanjug.
Većina novih slučajeva zaražena je delta varijantom, od koje je obolelo 100 odsto inficiranih u Lisabonu i južnom regionu Algarve.
Sa brzim širenjem delta soja uvode se i nova ograničenja, dok turistički sektor pokušava da spase letnju sezonu.
Gosti, naime, moraju da pokažu negativan test, potvrdu o vakcinaciji ili dokaz da su se oporavili od korona virusa da bi boravili u hotelima. Ista pravila važe za restorane u visokorizičnim područjima petkom uveče i tokom vikenda.
Vlasnici hotela i restorana kritikuju mere, a i ministar ekonomije Pedro Siza Vieira priznao je da ograničenja vode ka daljem gušenju tog sektora.

Poplava pogodila zapad Nemačke, stradao vatrogasac
BERLIN- U poplavi koju je izazvala oluja u zapadnom delu Nemačke život je izgubio jedan vatrogasac, dok pripadnici vojske pomažu stanovnicima u tom području.
Zbog poplave su prekinuti železnički, putnički i rečni saobraćaj, preneo je Rojters.
Meteorološka služba izdala je upozorenje na ekstremne vremenske uslove za delove tri oblasti na zapadu zemlje, dok je Hagen, grad sa 180.000 stanovnika, proglasio vanredno stanje nakon što se izlila reka Volme.
Gradski krizni štab upozorio je da će voda u narednim satima dostići nivo kakav je bio samo četiri puta tokom sto godina i upozorio je sve koji žive u blizini gradskih reka da se odmah presele u više delove grada, javila je televizija VDR.
„Ovakvu situaciju obično viđamo samo zimi”, rekao je za VDR Bernd Mehlig, službenik za zaštitu životne sredine iz Severne Rajne-Vestfalije, koja je najugroženiji region, prenosi Tanjug.

Suzavcem na učesnike protesta protiv novih mera u Parizu
PARIZ - Desetine francuskih policajaca upotrebile su suzavac kako bi rasterale učesnike protesta protiv plana predsednika Emanuela Makrona da se od narednog meseca za ulazak u barove, restorane i bioskope traži potvrd o vakcinaciji protiv kovida 19 ili negativan PCR test.


Makron je ove sedmice najavio opsežne mere kako bi suzbio brzi rast novih slučajeva korona virusa, uključujući obaveznu vakcinaciju zdravstvenih radnika i nova zdravstvena pravila za građane, preneo je Rojters.


Policija je intervenisala nakon što se više desetina demonstranata okupilo na bulevaru u centru Pariza bez dozvole pariskih vlasti.

Neki od kritičara Makronovog plana, koji predviđa da od avgusta tržni centri, kafei i restorani proveravaju zdravstvene propusnice posetilaca, tvrde da predsednik time krši slobode i diskriminiše one koji nisu želeli da se vakcinišu, prenosi Tanjug.

Makron navodi da je vakcina najbolji način da se Francuska vrati na put normalnosti, kao i da on ohrabruje što više ljudi da se vakcinišu.

Protesti u Grčkoj zbog plana da se vakcinišu deca od 15 godina
ATINA- Hiljade demonstranata koje se protive vakcinaciji protestovale su danas u dva najveća grčka grada protiv planova da vakcine protiv korona virusa budu dostupne deci.
Protesti su održani ispred parlamenta u Atini i u Solunu, preneo je Rojters.
Grčke vlasti smatraju da su zabave uz prisustvo velikog broja ljudi krive za nedavni porast broja novozaraženih, preneo je AP.
Nove mere predviđaju da objekti za razonodu budu otvoreni samo za one koji su vakcinisani, a da vakcinacija bude obavezna za zaposlene u ustanovama za negu i u bolnicama.
Nešto više od polovine grčkog stanovništva primilo je najmanje jednu dozu vakcine, prenosi Tanjug.
Od sutra će i deci od 15 godina biti dozvoljeno da rezervišu termin za vakcinaciju uz pristanak roditelja.

Talibani tvrde da su zauzeli granični prelaz između Avganistana i Pakistana
KABUL- Avganistanski pobunjenici talibani su danas nastavili ofanzivi i objavili da su zauzeli strateški važan prelaz na granici s Pakistanom.
To je jedan u nizu važnih graničnih prelaza koji su talibani zauzeli prethodnih nedelja, dok se bliži kraju povlačenje američkih i NATO vojnika iz Avganistana.
Meštani pogranične oblasti u Pakistanu navode da su videli talibansku zastavu u mestu Spin Boldak, dok su vladine snage negirale da su talibani zauzeli taj granični prelaz, prenosi Beta-AP.
Spin Boldak je glavni prelaz za svu robu koja stiže u Avganistan iz pakistanskog grada Karači.
Prethodnih meseci, otkako je posle 20 godina počelo povlačenje američkih i NATO vojnika iz Avganistana, talibani su osvojili znatne delove teritorije te zemlje.
Zauzeli su granične prelaze sa Iranom, Uzbekistanom i Tadžikistanom.
Oni su prošle nedelje objavili da kontrolišu 85 odsto avganistanske teritorije, što nije moguće proveriti.
Neimenovani avganistanski zvaničnik rekao je juče da će se vladina delegacija sastati u Kataru s talibanima i obnoviti mirovne pregovore koji su dugo u zastoju.

Turska i Izrael se dogovorili da rade na poboljšanju odnosa
ANKARA- Turska i Izrael su se dogovorili da će raditi na poboljšanju međusobnih zategnutih odnosa nakon telefonskog razgovora njihovih predsednika, izjavio je danas portparol turske vladajuće Stranke pravde i razvoja Omer Čelik.
Predsednik Turske Redžep Tajip Erdogan pozvao je u ponedeljak novog izraelskog predsednika Isaka Hercoga da mu čestita stupanje na dužnost.
Čelik je rekao nakon sastanka AK stranke da je posle telefonskog razgovora zaključeno da treba ostvariti napredak u nekim pitanjima i da treba preduzeti korake ka rešavanju problematičnih oblasti.
Tokom telefonskog razgovora, koji je usledio dan nakon što je palestinski predsednik Mahmud Abas posetio Ankaru, Erdogan je rekao Hercogu da ceni dijalog, a da su tursko-izraelski odnosi ključni za regionalnu stabilnost, prenosi Tanjug.
Ankara, inače, osuđuje izraelsku okupaciju Zapadne obale i tretman Palestinaca, dok Izrael poziva Tursku da odustane od podrške militantnoj palestinskoj grupi Hamas koja upravlja Gazom.

Ustavni sud Poljske odbio da primeni odluku Evropskog suda pravde
VARŠAVA - Ustavni sud Poljske presudio je danas da je odluka Evropskog suda pravde, koja se tiče poljskog pravosuđa, u suprotnosti sa Ustavom te zemlje i da nije obavezujuća.
Sud, u kojem većinu čine ljudi lojalni vladi, zauzeo je stav da su domaća pitanja koja se tiču pravosuđa u isključivoj nadležnosti poljskih vlasti i zakonodavstva, iako je Poljska članica EU.
Današnju odluku Ustavnog suda Poljske posmatrači tumače kao potez poljske desničarske vlade sa ciljem podrivanja snage zakona EU u toj državi i kao udaljavanje Varšave od Unije. Poljska je ušla u EU 2004. godine i pristala da poštuje njene zakone i propise.
Evropski sud pravde je prošle godine naredio privremenu suspenziju nove komore Vrhovnog suda Poljske, formirane sa ciljem disciplinovanja sudija i tužilaca.
Kritičari tu komoru vide kao sredstvo za kažnjavanje onih koji su kritični prema promenama u poljskom pravosudnom sistemu, iniciranim nakon što je desničarska stranka Pravo i pravda Jaroslava Kačinjskog formirala vladu 2015. godine.
Te promene su Poljsku dovele na put sukoba sa EU, a današnja presuda Ustavnog suda će dodatno rasplamsati konflikt, prenosi Beta-AP.
Očekuje se da će Ustavni sud Poljske uskoro presuditi da li zakon EU ima prioritet u odnosu na Ustav Poljske. Današnja presuda se tumači kao nagoveštaj odluke Suda po tom pitanju.
Poslanik Evropskog parlamenta iz Holandije Džeron Lenars rekao je da poljsko odbijanje da primeni presudu Evropskog suda pravde predstavlja „jasan korak ka izlasku Poljske iz EU”.

Bela kuća osudila umešanost Irana u otmicu novinarke
VAŠINGTON- SAD će nastaviti nuklearne pregovore sa Iranom, saopštila je danas Bela kuća nakon što je obelodanjena umešanost Teherana u zaveru za otmicu novinarke koja živi u SAD.
Zbog osnovane sumnje da su planirali otmicu njujorške novinarke i aktivistkinje za ljudska prava koja je kritikovala Iran, američko tužilaštvo podiglo je optužnicu protiv četvorice Iranaca, za koje se smatra da su iranski obaveštajci, preneo je Rojters.
Bela kuća osuđuje ovu zaveru, rekla je predstavnica za štampu Bele kuće Džen Psaki, dodajući da se SAD ipak nastaviti pregovore o nuklearnom programu sa Iranom.
Iran je ranije danas odbacio kao „smešne i neosnovane” tvrdnje Vašingtona o umešanosti Teherana u planiranje otmice Iranaca koji žive u inostranstvu, a koji su kritikovali iransku vladu, prenosi Tanjug.

Holandija ponovo uvodi preporuku da ko može radi od kuće
AMSTERDAM- Holandija će ponovo uvesti preporuke za rad od kuće zbog naglog rasta broja novozaraženih od kovida 19, a to se događa samo nekoliko nedelja nakon što ih je ukinula, izjavio je danas u parlamentu holandski premijer Mark Rute.
Prošlog petka Holandija je ponovo uvela ograničenja za barove, restorane i noćne klubove kako bi zaustavila porast zaraze kod mladih, samo dve nedelje nakon što je ukinuta većina mera zaključavanja pošto je broj zaraženih bio u padu, preneo je Rojters.
Preporuka za rad od kuće nije obavezna i odnosi se samo na one koji to mogu.
Većina mera zaključavanja ukinuta je 26. juna, jer je vakcinacija protiv kovid-19 naglo smanjila broj zaraženih.
„Vraćamo se starim savetima”, rekao je Rute, preneo je portal NU.nl.
Holandska vlada, podseća Tanjug, otkazala je, do 14. avgusta, sve višednevne festivale i događaje na kojima je trebalo da prisustvuje veliki broj ljudi.

Britanska vlada predlaže prekid procesa protiv britanskih vojnika umešanih u sukobe u Severnoj Irskoj
LONDON- Britanska vlada predložila je obustavljanje svih krivičnih procesa protiv britanskih vojnika i militanata umešanih u tri decenije sukoba u Severnoj Irskoj, što je izazvalo gnev porodica žrtava i političara u Belfastu i Dablinu.
London je naveo da je malo verovatno da će krivično gonjenje dovesti do osuđujućih presuda, a nerešeni zločini u Severnoj Irskoj ostaju sporno pitanje i 23 godine nakon što je sklopljen mirovni sporazum, preneo je Rojters.
Irski premijer Majkl Martin izjavio je da potez koji je opisao kao opštu amnestiju za optužene za ubistva i druge zločine nije pravi način da se ide dalje „iz mnogo, mnogo razloga”.
Irska vlada pozvala je London da ne insistira na tom predlogu, a ministar spoljnih poslova Sajmon Kovenej rekao je da predlozi u velikoj meri nisu gotova stvar i da su se dve vlade ranije obavezale da će pokušati da pronađu konsenzus, prenosi Tanjug.
Međutim, britanski ministar za Severnu Irsku Brendon Luis obavezao se da će na jesen predložiti zakone koji podržavaju zastarevanje i istovremeno je predložio uspostavljanje novog nezavisnog tela koje će pomoći porodicama žrtava da saznaju istinu.

Janša umalo da „posvađa” Teheran i Brisel
Slovenački premijer nije pošteno ni zaseo na položaj predsedavajućeg EU, a već je stigao da napravi i drugi diplomatski gaf. Na startu šestomesečnog slovenačkog predsedavanja evroblokom Janez Janša je zbog pokazivanja fotografija političkih protivnika sa sudijama iznervirao potpredsednika Evropske komisije Fransa Timermansa, a sada je naljutio i Iran, zbog čega ga je ukorio i šef evropske diplomatije Đuzep Borelj.
„Slovenački premijer, iako je na čelu rotirajućeg predsedavanja Evropskom unijom, nema ovlašćenja da govori u ime unije o spoljnoj politici”, rekao je Borelj posle sastanka ministara spoljnih poslova članica EU u Briselu, prenosi AFP.
Ova neobična izjava visokog predstavnika za spoljne poslove EU usledila je pošto je Janša u subotu tražio međunarodnu istragu o likvidaciji iranskih političkih zatvorenika 1988. godine, kad je prema proceni „Amnesti internešenela” ubijeno najmanje 2.000 ljudi.
Borelj je novinarima objasnio da je bio primoran da ovo izjavi pošto mu se obratio iranski ministar spoljnih poslova Mohamad Džavad Zarif i pitao da li Janšine izjave predstavljaju zvaničan stav EU.
„Spoljna politika je u nadležnosti zemalja članica, svaka može imati svoj stav. Ali, u ime EU govore samo predsednik Evropskog saveta Šarl Mišel i visoki predstavnik, moja malenkost, kada govori u ime ministara”, izjavio je Đuzep Borelj.
Iranska vlada je vrlo oštro reagovala povodom podrške evropskih i američkih političara Nacionalnom savetu otpora Irana (NRCI), u zemlji zabranjenoj opozicionoj organizaciji koja pokušava da svrgne teokratsku vlast u Teheranu. Iranska novinska agencija IRNA izvestila je da je Ministarstvo spoljnih poslova zemlje u nedelju pozvalo slovenačkog ambasadora u Teheranu zbog Janšine video-poruke na događaju koji je organizovalo Nacionalno veće otpora Irana.
NRCI je političko krilo Mudžahedina e Halka, koje Iran smatra terorističkom organizacijom. Sjedinjene Američke Države su ovu kontroverznu političku grupaciju 2012. godine skinule sa liste terorističkih organizacija, a EU je to uradila tri godine ranije – 2009.
Stotine ljudi okupile su se prošle subote ispred Brandenburške kapije u Berlinu da saslušaju video-poruke poznatih političara, među kojima su, osim Janeza Janše, bili i Trampov šef Stejt departmenta Majk Pompeo, demokratski i republikanski senatori Bob Mendez i Ted Kruz, ali i bivši kanadski premijer Stiven Harper, nekadašnji šef italijanske diplomatije Franko Fratini...
„Iranski narod zaslužuje demokratiju, slobodu i poštovanje ljudskih prava i međunarodna zajednica treba da ga podrži”, rekao je Janša u onlajn-poruci skupu i zatražio da „iranski režim bude pozvan na odgovornost zbog kršenja ljudskih prava”.
To je izazvalo žestoku reakciju Teherana, a portparol iranskog Ministarstva spoljnih poslova je osudio Janšinu izjavu kao „neprihvatljivu, protivnu normama i duhu diplomatije”.
Zbog ovakve reakcije Teherana reagovala je i Ljubljana. Slovenačko Ministarstvo spoljnih poslova pozvalo je na razgovor iranskog ambasadora u Sloveniji objašnjavajući da se Slovenija uvek zalaže za ljudska prava i fundamentalne slobode, prenela je agencija STA.
Kratkotrajne „smetnje na vezama” između Teherana i Brisela, koje je izazvao Janša, nisu samo pojačale utisak o konfuznoj spoljnoj politici unije. Janšin kontroverzni istup, koji Teheran vidi kao neprimereno mešanje u unutrašnja pitanja, mogao bi da oteža pokušaje dve članice EU – Nemačke i Francuske – da na pregovorima u Beču ožive Iranski nuklearni sporazum iz 2015. godine, iz kojeg je Donald Tramp izašao.
Borelj nije hteo da komentariše Janšine stavove, rekavši da EU ima uravnoteženu poziciju prema Iranu. A to znači da u mnogim oblastima vrši politički pritisak, ali istovremeno traži i saradnju kad je to potrebno.
I portparol slovenačkog predstavništva u EU je za Janšinu podršku političkoj grupaciji koju Teheran smatra terorističkom rekao da to nisu stavovi EU: „Slovenija nema uopšte nameru da se umeša u unutrašnje stvari Irana. Ali se kao članica EU uvek zalaže za ljudska prava i osnovne slobode, što je u skladu s našim sistemom vrednosti i zakonodavstvom.”

Nezabeleženi šumski požari u Sibiru, stihija zahvatila 800.000 hektara zemlje
JAKUTIJA- Ruski vojni helikopteri prevezli su vatrogasce na teren u nastojanju da suzbiju šumske požare u Sibiru, a Kremlj je saopštio da ovakve do sada nezabeležene požare treba pripisati klimatskim promenama.
Vatrena stihija je zahvatila gotovo 800.000 hektara obradive zemlje, obavivši gustim dimom severoistočni region Jakutije, preneo je Rojters.
Ekstremno visoke temperature i jak vetar komplikuju napore više od 2.000 vatrogasaca koji su na terenu.
Helikopter Mi-8 nije mogao da izbaci vodu na požarom zahvaćene predele zbog slabe vidljivosti usled dima.
Jakutija se nalazi u vanrednom stanju od juna, podseća Tanjug.
Rusija poslala vojne avione da gase požare u Sibiru
Rusija je angažovala vojne avione boreći se protiv šumskih požara koji su zahvatili velike delove Sibira. Rusko Ministarstvo odbrane saopštilo je da je poslalo teške transportne avione Il-76 kako bi pomogli u gašenju požara u regionu Jakutije na severoistoku Sibira. Avioni su na najveće požare bacili 364 tone vode.
Vojska je angažovala i helikoptere koji su prevezli vatrogasaca i opremu u region.
Ruska državna agencija za upravljanje šumskim požarima Avijalesukrana, saopštila je u utorak da je više od 300 požara zahvatilo 799.500 hektara.
Navedeno je da je najgora situacija u Jakutiji, gde 144 požara gore na 578.000 hektara šume.
Rusiju se bori sa šumskim požarima usled veoma visokih temperatura i nemara.

Američka veza s ubistvom predsednika Haitija
Nekoliko osumnjičenih za učešće u prošlonedeljnom ubistvu predsednika Haitija bili su saradnici američkih službi bezbednosti, a vlasti SAD istražuju veze zaverenika na Floridi, javlja Si-En-En. Predsednik Žovenel Moiz likvidiran je prošle srede u kući u Port o Prensu prilikom noćnog prepada naoružane grupe.
Vlasti karipske države tvrde da je u zaveru uključeno najmanje 28 ljudi, a većina njih su kolumbijski plaćenici, angažovani preko firme za obezbeđenje sa Floride. Među uhapšenima su trojica državljana SAD haićanskog porekla: Kristijan Emanuel Sanon (63), Džozef Vinsent (55) i Džejms Soladžis (35). Sanona vlasti Haitija terete da je organizator zavere. Prema raspoloživim podacima, on je na Haiti stigao privatnim avionom.
Dosadašnja istraga pokazuje da je Sanon angažovao kompaniju „CTU sekjuriti” sa Floride da mu daje obezbeđenje, ali da je kasnije došlo do promene u razlozima njihovog angažovanja. Anonimni zvaničnik američke Agencije za borbu protiv droge (DEA) izjavio je za Rojters da je jedan od osumnjičenih bio doušnik ove službe, koja sprovodi tajne operacije protiv narko-mafije širom sveta.
DEA ima kancelariju pri ambasadi SAD u Port o Prensu. Agenti ove službe su izvan SAD najviše angažovani upravo u Latinskoj Americi, nastojeći pre svega da preseku kanale krijumčarenja kokaina.
DEA je i za Si-En-En potvrdila da je jedan od osumnjičenih njihov doušnik, štaviše kontaktirao je s njima posle izvršenog zločina.
„Nakon atentata na predsednika Moiza osumnjičeni je stupio u kontakt s DEA. Službenik DEA na Haitiju pozvao je osumnjičenog da se preda i, zajedno sa zvaničnikom Stejt departmenta, pružio informacije haićanskoj vladi i pomogao u predaji i hapšenju osumnjičenog i još jedne osobe”, saopšteno je iz DEA.
U ovoj agenciji su za Si-En-En odgovorili da su upoznati s izveštajima da su neki atentatori u trenutku napada uzvikivali: „DEA!”. U ovoj agenciji naglašavaju da niko od napadača nije delovao u ime ove službe.
Agencija se nije izjasnila ko je od uhapšenih njihov doušnik, mediji zaključuju da bi to morali biti Soladžis ili Vinsent. Rojters navodi saznanja da su njih dvojica na saslušanju izjavili da je trebalo da budu prevodioci Kolumbijcima čiji je zadatak navodno bio da „uhapse” Moiza, ali da je predsednik Haitija već bio mrtav kada su oni stigli u kuću u kojoj se sve odigralo.
Soladžis je na sajtu humanitarne organizacije koju je vodio sebe opisivao kao „diplomatskog agenta” i bivšeg „šefa telohranitelja” pri ambasadi Kanade na Haitiju. Prema podacima sa Floride, on je imao licencu privatnog obezbeđenja i dozvolu za oružje. O Vinsentu nema dostupnih značajnijih podataka.
Si-En-En navodi da su neki od osumnjičenih bili saradnici FBI, ali ova policijska služba, za razliku od DEA, nije komentarisala te tvrdnje. Američko Ministarstvo pravde saopštilo je da će vlastima Haitija pomoći u istrazi ubistva predsednika Moiza.

Nova „obojena revolucija” u Gruziji
„Parada ponosa”, sukob protivnika i LGBT aktivista i smrt snimatelja „dolili su ulje na vatru” političke krize u Gruziji, koja traje još od izbora prošle godine. Smrt snimatelja Aleksandra Laškavarea, koji je napadnut zajedno s pedesetak novinara koji su čekali „Paradu ponosa” 5. jula, pokrenula je u nedelju zahteve opozicije za ostavku vlade, što je fokus opozicije i zapadnih diplomatskih predstavništava u Tbilisiju prebacilo s prava homoseksualaca na rušenje vlasti.
Opozicija, koju predvodi stranka bivšeg predsednika Mihaila Sakašvilija, optužila je vlast da su ubili snimatelja, a aktivistkinja nedavno osnovanog političkog udruženja „Došlo je vreme” prolila je crvenu boju na ulaz u zgradu gruzijske vlade. Protesti su nastavljeni novim intenzitetom, demonstranti su se okupljali prvo ispred skupštine, a onda su se preselili do sedišta vladajuće stranke Gruzijski san, gađajući zgradu i policajce jajima i crvenom bojom, koja simbolizuje krv. Tako je, po svemu sudeći, počela još jedna „obojena revolucija” u Tbilisiju.
U ponedeljak su pristalice opozicije blokirale rad parlamenta, došlo je i do tuče, a američka ambasadorka Keli Degan optužila je Kremlj za izazivanje nasilja i nestabilnosti u Gruziji. U međuvremenu je pokrenuta istraga povodom smrti snimatelja, a uzrok još nije poznat. Ministarstvo unutrašnjih poslova istražuje okolnosti, a na konferenciji za medije su prikazani video-snimci javnih kamera u Tbilisiju, koje su 10. jula, u subotu, dakle dan pre smrti, zabeležile kretanje Laškareva s prijateljem na mopedu u različitim delovima grada. U medijima su se prethodnih dana takođe pojavili snimci događaja u vreme sukoba, na kojima se vidi da je snimatelj bio pijan. Policija je najavila da sprovodi forenzičku istragu koja uključuje sve analize, pa i one na prisustvo narkotika.
Pre nego što je došlo do nereda i zabrane održavanja „Parade ponosa” (30. juna) predsednik Centralne izborne komisije, koga je opozicija u nekoliko navrata optužila za falsifikovanje prošlogodišnjih parlamentarnih izbora, podneo je ostavku. Na izborima u oktobru 2020. vladajuća stranka Gruzijski san osvojila je 90 mandata, a osam opozicionih partija – ukupno 60. Od toga je najviše dobio Sakašvilijev blok s ostalim strankama (Ujedinjena opozicija) – 36 mandata. Međutim, opozicija je, smatrajući da su rezultati namešteni, tražila poništavanje izbora, ostavku šefa izborne komisije i ponovljeno glasanje. Poslanici opozicije odbijali su da učestvuju u radu parlamenta, zahtevali su puštanje na slobodu opozicionog lidera Nika Melije (koji je učestvovao u neredima tokom sednice interparlamentarne unije pravoslavnih poslanika) i raspisivanje vanrednih parlamentarnih izbora. Posle sedmomesečnog bojkota ipak su ušli u parlament, a posredovao je predsednik Evropskog saveta Šarl Mišel. Prošle sedmice, posle haosa na ulicama Tbilisija, evropski komesar Oliver Varhelji je u Tbilisiju obećao četiri milijarde evra pomoći Gruziji u okviru Istočnog partnerstva, ali je naglasio da vlada mora striktno da poštuje prava na slobodu izražavanja i okupljanja.
Istog dana SAD su kritikovale vladu, a premijer Irakli Garibašvili je rekao da će kazniti odgovorne za upotrebu nasilja, ali nije obećao da će obezbediti novi pokušaj organizovanja gej parade. Napad na novinare i LGBT aktiviste izazvao je i kritike 20 šefova diplomatskih misija u glavnom gradu. Najavi „Parade ponosa” prethodila je porodična šetnja, na kojoj su se u Tbilisiju po velikoj vrućini okupile desetine hiljada ljudi s decom, pevajući gruzijske narodne pesme i pokušavajući da pokažu da ogromna većina stanovnika ove zemlje podržava tradicionalne porodične vrednosti. Grupe ljudi tražile su proterivanje američke ambasadorke.
Premijer Garibašvili je uoči parade optužio bivšeg predsednika, a sada šefa ukrajinskog komiteta za reforme, Mihaila Sakašvilija da podržava održavanje manifestacije za koju se zna da će izazvati revolt stanovništva i radikalnih grupa. Ministarstvo unutrašnjih poslova nije zabranilo održavanje „Parade ponosa”, ali je upozorilo da je njeno organizovanje nepoželjno u takvim okolnostima. Predlagano je da se marš izvede na nekoj drugoj lokaciji, a ne u centru grada, jer postoji opasnost od „sukoba građana”. Policija je zatvorila centar kako bi sprečila sukobe, a jedan politički analitičar je rekao da se mora shvatiti da sprečavanje masovnog nasilja može biti jako teško i da o tome svedoči i primer upada u američki Kapitol. Pozivi premijera su ignorisani, a osude nasilja i procesuiranje počinilaca nisu ništa značili.
Kako je poznato, ipak su usledila nova okupljanja, kao i napadi. Jedan od lidera opozicije je događaje na ulicama Tbilisija komentarisao rečima da bi trebalo izvesti „potpunu lustraciju ruske vladavine Gruzijskog sna”. Takođe je rekao da će, dok su na vlasti premijer Garibašvili i njegova vlada, Gruziju čekati još mnogo takvih provokacija. Prava homoseksualaca pala su u zaborav, a u javni diskurs opozicije i zapadnih ambasada uvedena je rasprava o tome da su Rusi ponovo „umešali prste” u Gruziju.
Sakašvilijeve punjene knedle i ruski mršavi kotleti
Na društvenim mrežama povela se diskusija o tome ko bi mogao da zameni sadašnjeg premijera, a mogući povratak Sakašvilija nazvan je „podgrejani hinkalji” (gruzijsko nacionalno jelo, punjene knedle). Na to je bivši predsednik, koji je u otadžbini osuđen u odsustvu na tri godine zatvora zbog korupcije i zloupotrebe položaja, odgovorio da neće dozvoliti uvrede. Dodao je da je Gruzija tokom „njegovog vremena” postigla neviđene istorijske uspehe. Sakašvili je već obećao povratak u Gruziju na izbore, predlažući da njegovi protivnici „nastave da jedu mršave ruske kotlete s trulim kupusom”, kad već neće punjene knedle koje im on nudi.

Da li obavezna vakcinacija spasava živote ili ugrožava slobode?
BRISEL – U Evropskoj uniji se rasplamsala rasprava o tome da li obavezna vakcinacija za lekare, bolničko i osoblje u domovina za stare ugrožava lične slobode i demokratiju, ili je to neminovno prihvatanje da se i nehotice ne ugrozi zdravlje drugih građana kako bi se spasli milioni života od nanovo rastuće epidemje koronavirusa. Rasprava je izbila u javnosti EU kad su takvu obavezu uvele vlasti Francuske i Grčke, mada većina stručnjaka, medija i vladajućih krugova u Uniji to smatra, ako ne baš nužnim, a ono bez sumnje jako preporučenim i etičkim korakom da se spreči rastuća zaraza u Evropi.
Italijanska vlada je već u aprilu obznanila da lekari i bolničari moraju da se vakcinišu da bi se sprečila nova, virusom izazvana, nacionalna tragedija iz marta prošle godine.
Ali su sad na odluke Pariza i Atine da uvedu obavezu cepljenja i „zdravstvenu propusnicu” za restorane i sve zatvorene prostore ljutito reagovali i protivnici cepljenja, oni koji tvrde da koronavirus ne postoji, kao i oni koji smatraju da su time ugroženi demokratija i lične slobode, javlja Beta.
Grčki portal „Ril njuz” tako misli da se „nužna masovna vakcinacija ne može postići ucenom, moralnim, psihološkim pritiskom ili 'nagradom' već potpunim informisanjem i uverenjem koje se izgrađuje na istini, pošto sve drugo samo pothranjuje nerazumno rasuđivanje”.
Nacionalni bioetički odbor u Atini, međutim, kaže da je obaveza vakcinacije „poslednje sredstvo” koje je već ranije preporučeno zbog sumnje da cepljenje neće dostići nužnu ravan nacionalne zaštite od virusa i pošto se sad ispostavilo da je samo 38 od planiranih 70 odsto Grka primilo vakcinu.
Nemačka kancelarka Angela Merkel je izjavila da vlada u Berlinu bez obaveze „samo snažno preporučuje” vakcinaciju lekarima, bolničarima i zaposlenima u domovima za stare i nemoćne, ali je predočila i da četvrti talas pandemije može da se zaustavi samo mnogo većim cepljenjem protiv kovida-19.
Nemački portal „Dojče vele” prenosi stav Artura Kaplana, profesora medicinske etike na Univerzitetu u Njujorku, koji upozorava da će milioni ljudi umreti ako se odmah ne preduzmu korenite mere, uz etičko-profesionalnu obavezu vakcinacije zdravstvenog osoblja pre svega, da se širenje delta soja virusa zaustavi.
Belgijski dnevnik „Soar” kaže da je za „antivaksere administrativno propisivanje cepljenja gaženje slobode pojedinca... ali kako sad stvari stoje, vakcina je upravo ključ ponovne slobode”.
Francuski list „Figaro” staje u odbranu predsednika Emanuela Makrona koji je naredio obaveznu vakcinaciju i uvođenje „zdravstvene propusnice” i predočava da „ako sloboda pretpostavlja nepostojanje prinude, svaka sloboda je takođe ograničena slobodom drugih ljudi”.
Figaro se u analizi poziva na Hipokratovu zakletvu koja počiva na prirodnom moralu i naglašava da onaj koji želi da upražanjava profesiju čiji je cilj zdravlje ljudi, ima etičku dužnost da spasava živote ili tome doprinosi... pa upravo zato treba da se vakciniše.

Nema zabave za nevakcinisane Grke
Od našeg dopisnika
Atina – Grčki premijer Kirijakos Micotakis dodatno zaoštrava borbu protiv pandemije i povećava spisak mera koje će ubuduće biti obavezne. Nevakcinisanima se zabranjuje ulazak u objekte zatvorenog tipa, restorane, barove, klubove, bioskope i pozorišta i uvodi obavezna vakcinacija za sve veći broj profesija koje direktno mogu da ugroze živote građana.
Dakle, momentalno se uvodi obavezna vakcinacija za sve zaposlene u domovima za stara lica i svi koji se ne budu odazvali pozivu biće već 16. avgusta suspendovani bez prava na lični dohodak. Od 1. septembra vakcinacija je obavezna i za sve medicinske radnike u državnom i privatnom sektoru, rehabilitacionim centrima, s tim što će se od jeseni obaveza proširiti i na oružane snage, ali u nešto drugačijem režimu. To će se odnositi i na turizam, ugostiteljske objekte. Očekuje se usvajanje zakona koji će omogućiti da vakcinisani zamene nevakcinisane radnike, dok je za sve koji krše propise određena visoka kazna – i do 200.000 evra.
Činjenice da broj zaraženih zabrinjavajuće raste i dnevno dostiže i do 3.000 novoobolelih, da se u Grčkoj delta mutacija sve više širi, da se u avgustu može očekivati i do 5.000 obolelih dnevno, da vakcinacija ne ide potrebnim tempom, primoravaju Micotakisovu vladu da preduzima surove mere. Rešenja kojima će se Grčka rukovoditi u borbi protiv četvrtog talasa pandemije „neće biti panika, već – vakcinacija. Nećemo dozvoliti da se zemlja ponovo zatvori zbog stavova pojedinaca”, rekao je Micotakis u TV obraćanju i podvukao da za zemlju nije opasnost virus, već nevakcinisani deo stanovništva, oni kojima se više neće dozvoliti da ugrožavaju bezbednost cele nacije.
U praksi, to znači da će od petka i zaključno s 1. septembrom sve lokale zatvorenog tipa, noćne klubove, barove, bioskope i pozorišta moći da posećuju isključivo vakcinisani građani ili oni koji imaju PCR test ne stariji od 72 sata. U baštama i klubovima na otvorenom primaće i nevakcinisane, ali će se tražiti brzi test bez mogućnosti za piće „s nogu”, dakle, samo za goste koji imaju mesto za stolom. Sportska takmičenja na otvorenom primaće 25.000, a u zatvorenim dvoranama samo 8.000 posetilaca.
Razloga za brigu ima, jer se i pored zabrana u noćnim klubovima i na zabavama širom zemlje okupljaju hiljade mladih, koji su u ovom talasu pandemije najbrojniji među obolelima. Prema statistikama, u uzrastu od 18 do 24 godine, a takvih je više od milion, nije vakcinisano 78 odsto. Računa se da će za njih stimulans biti obećanih 150 evra za svakog ko primi vakcinu. Ovih dana „Fajzerovim” cepivom biće vakcinisani i mladi od 15 do 17 godina.
Znatno će se u primeni mera pojačati kontrola policije, te se očekuje da će tako nevakcinisani biti isključeni iz sfere zabave. Grčka vlada je, bar za sada, nepokolebljiva u nameri da kroz pritisak na nevakcinisane i njihovu izolaciju iz normalnog društvenog života zemlju zaštiti od najgoreg scenarija, novog karantina koji bi uništio ekonomiju i turizam, kao i od porasta broja obolelih čak na 18.000 dnevno. Prema proračunima epidemiologa, ukoliko se do jeseni imunizacioni zid nacije ne podigne na 70 odsto vakcinisanih, strašne cifre nisu nemoguće. Do sada je dve doze vakcine primilo 43 odsto Grka, ali zabrinjavaju oni od 50 do 59 godina, od kojih se još 35 odsto nije odazvalo pozivu.
Poslednje ispitivanje javnog mnjenja dodatno je zabrinulo krizni štab, jer je samo sedam od deset Grka izjavilo da će se vakcinisati. Prema anketi, od onih koji se do sada nisu vakcinisali 57 odsto potvrđuje da uopšte ne namerava da to učini. Zabrinjava i činjenica da je sve više obolelih među mališanima, čak i bebama od nekoliko meseci. Zbog pojave kovida 19 među nastavnicima i decom, zatvorena su četiri dečja kampa u Grčkoj. Porast broja obolelih naročito je prisutan u Atini, posebno u južnom priobalnom delu grada, gde je ujedno i najveći broj klubova, ali i na Kritu (u Retimnu i Irakliu), u Solunu, na Halkidikiju...
Odlazak na ostrva je pod strogom kontrolom i nemoguć je bez vakcine, PCR testa ili brzog testa ne starijeg od 48 sati. Iako će to u danima odmora otežati kretanje kroz zemlju, razmišlja se da se, kao i za ostrva, mere kontrole uvedu i u drumskom saobraćaju. To će učiniti složenijim i prelazak granice, ali kako kažu epidemiolozi, nema drugog načina da se Grčka spase od dramatičnog scenarija.
Kapaciteti na severu zemlje popunjeni su gostima s Balkana, dok je na ostrva počela prava najezda turista sa Zapada. Tako Britanci, koji od 19. jula mogu u Grčku da putuju bez karantina po povratku, u poslednjem trenutku opsedaju turističke agencije. Niskobudžetni „Rajan er” morao je da uvede desetine dopunskih letova i obezbedi oko 150.000 mesta za Britance koji su se čarterima namerili na Krit i druga ostrva.
I pored straha da bi gosti mogli da donesu virus, što se i desilo u više desetina slučajeva, turistički radnici zadovoljno trljaju ruke, jer su, posle Nemaca, gosti iz Britanije oduvek bili najbrojniji. U najboljim godinama dolazilo ih je po četiri miliona i ostavljali su 2,5 milijardi evra. Prošle, krizne godine ipak ih je bilo milion, pa se očekuje da će ovog leta njihov broj biti još veći.

EU napušta ekonomiju zasnovana na fosilnim gorivima
BRISEL - Evropska komisija predstavila je predlog mera koji bi trebalo sprovesti u oblasti politike klime, transporta, energetike i poreza trebalo se došlo do smanjenja emisije štetnih gasova od 55 procenata do 2030 godine.
Mere predstavalju kombinaciju smanjenja emisije štetnih gasova, očuvaje priorede, ali i stavljaju socijani balans u centar ove tranzicije od ekonomije zasnovane na fosilnim gorima ka čistim i obnovljivim izvorima energije.
Kada se usvoje od strane Evropskog parlementa i Saveta EU, ove mere će postati obavezujući pravni okvir koji vodi do ostvarenja konačnog cilja, klimatski neutralne Evrope do 2050. godine, navode u Briselu.
„Znamo gde treba da idemo i šta treba da uradimo da bismo tamo stigli. Trenutna ekonomija zasnovana na fosilnim gorivima je dostigla svoje limite i znamo da moramo da se okrenomo novom modelu zasnovanom na inovacijama i čistoj energiji. Naš kilimatski cilj više nije samo politička namera već i pravna obaveza”, poručila je predsednica EK, Ursula fon der Lajen.
U Briselu napominju da je za ovu „zelenu transformaciju Evrope” namenjena jedna trećina ukupnog budžeta za oporavak EU što iznosi oko 500 miljardi evra.
Evropska komsija upozorava da emisije ugljendikosida moraju da „imaju cenu” koja će proizvođače, potrošače i inovatore podstaći da izaberu čiste tehnologije i izvore energije.
Dosadašnji EU sistem za trgovanje emisijama već je uticao na smanjenje emisije štetnih gasova u proizvodnji električne energije i energetski intenzivnih industrija za 42,8 odsto u poslednjih 16 godina.
EK predlaže da se još više podgnu ograničenja, da se postupno ukinu dozvole za besplatne emisija za vazduhoplovstvo kao i da se brodarstvo, po prvo put, uključi u sistem koji organičava emisiju štetnih gasova.
Da bi se došlo do smanjenja emisija štetnih gasova u drumskom transportu i kao i za potrebe stanovanja, uspostavlja se zaseban EU sistem trgovine emisijama za distribuciju goriva.
U Komisiji dodaju da bi EU trebalo da teži postizanju klimatske neutralnosti u sektorima korišćenja zemljišta, šumarstva i poljoprivrede, uključujući i poljoprivredne emisije koje ne sadrže CO2, poput onih iz upotrebe đubriva i stoke. Strategija šumarstva EU ima za cilj poboljšanje kvaliteta, kvantiteta i otpornosti šuma EU uz plan za sadnju tri milijarde stabala širom Evrope do 2030. godine.
„Jači standardi emisije CO2 za automobile i kombije ubrzaće prelazak na mobilnost sa nultom emisijom zahtevajući da se prosečne emisije novih automobila smanje za 55 odsto od 2030. godine i 100 odsto od 2035. godine u poređenju sa nivoima iz 2021. godine. Kao rezultat, svi novi automobili registrovani od 2035. godine biće sa nultom emisijom”, navodi se u dokumentu EK, prenosi Tanjug.
Sa poreske strane, revizija Direktive o oporezivanju energije predlaže usklađivanje oporezivanja energetskih proizvoda sa energetskom i klimatskom politikom EU, promovisanjem čistih tehnologija i uklanjanjem zastarelih izuzeća i sniženih stopa koje trenutno podstiču upotrebu fosilnih goriva.
Uspostavlja se i novi Mehanizam koji će se odnositi na cenu ugljenika prilikom uvoza, kako bi se osiguralo da ambiciozna klimatska akcija u Evropi ne dovede do „curenja ugljenika”.
Ovo će osigurati da evropsko smanjenje emisija doprinese globalnom smanjenju emisija, umesto da potiskuje proizvodnju sa intenzivnim emisijama ugljenika izvan Evrope.

U svetu pola miliona novih slučajeva koronavirusa
PARIZ – U svetu je od koronavirusa umrla najmanje 4.053.041 osoba a više od 187.779.210 je zaraženo, javila je danas agencija Frans pres novi bilans.
U odnosu na juče u svetu je umrlo još 9.748 ljudi a 552.235 je zaraženo.
Najviše novih smrtnih slučajeva u poslednjim izveštajima prijavili su Brazil sa 1.605 umrlih, Indonezija (991) i Rusija (786).
SAD su najteže pogođena zemlja na svetu po broju umrlih i broju zaraženih, sa 607.771 umrlim i 33.914.922 zaraženih, prema računici Univerziteta Džons Hopkins.
Posle SAD, najteže pogođene zemlje su Brazil sa 535.838 umrlih i 19.151.993 zaraženih, Indija sa 411.408 umrlih (30.946.074 zaraženih), Meksiko sa 235.277 umrlih (2.604.711 zaraženih), i Peru sa 194.606 umrlih (2.083.567 zaraženih), javlja Beta.
Latinska Amerika i Karibi imaju 1.316.675 umrlih i 38.961.729 zaraženih, Evropa 1.182.743 umrlih (55.804.827 zaraženih), SAD i Kanada 634.221 umrlog (35.336.369 zaraženih), Azija 610.905 umrlih (41.859.674 zaraženih), Bliski istok 153.814 umrlih (9.725.951 zaraženih), Afrika 153.507 umrlih (6.027.506 zaraženih) i Okeanija 1.176 umrlih (63.158 zaraženih).
Frans pres svakodnevno pravi bilans pandemije na osnovu državnih podataka zemalja sveta i informacija Svetske zdravstvene organizacije.

Talibani preuzimaju granične prelaze
KABUL - Talibanski borci u Avganistanu saopštili su danas da su preuzeli kontrolu nad važnim graničnim prelazom sa Pakistanom.
Avganistanski zvaničnici su, međutim, saopštili da su vladine snage potisnule talibanske borce i da imaju kontrolu nad pograničnim okrugom Spin Boldak u provinciji Kandahar.
Civili u tom području tvrde da su se sukobi odvijali i da nije jasno ko kontroliše pograničnu zonu.
„Mudžahedini su zauzeli važan pogranični grad poznat kao Veš”, rekao je portparol talibana Zabihulah Mudžahid.
Taj granični prelaz je drugi najvažniji prelaz na granici između Avganistana i Pakistana, koji povezuju Kandahar, na jugu Avganistana, sa pakistanskim lukama.
Podaci avganistanske vlade pokazuju da oko 900 kamiona svakodnevno pređe preko tog prelaza, javlja Rojters a prenosi Tanjug.

Onemogućen napad dronovima na Madura
Predsednik venecuelanskog parlamenta Horhe Rodriges izjavio da je njegova vlada onemogućila planirani napad dronom na predsednika države Nikolasa Madura.
Rodriges je rekao da su četiri bespilotne letelice poletele 22. juna s ciljem da izvrše napad na Madura, tokom ceremonije otvaranja novog spomenika u znak obeležavanja 200-godišnjice od bitke kod Karaboba, prenosi nemačka agencija DPA.
„Naše obaveštajne službe deaktivirale su četiri drona, a uskoro ćemo znati gde su kupljeni, ko ih je tražio i kakav je bio plan za atentat na predsednika i zvaničnike na inauguraciji spomenika u Karabobu”, rekao je Rodriges na konferenciji za novinare, prenosi Tanjug.
Maduro je u dugogodišnjem sukobu sa samoproglašenim privremenim predsednikom Huanom Guaidom i više puta je govorio o navodnim planovima za napad ili rušenje njegove vlade.
Predsednik Venecuele je 2018. godine izbegao pokušaj ubistva, kada su se ispred njega pojavili dronovi koji su nosili eksploziv dok je govorio na ceremoniji Nacionalne garde u Karakasu.
Ostao je nepovređen, ali je sedam vojnika Nacionalne garde povređeno.

Rast američke inflacije uzburkao svetske berze
Berze širom sveta beleže pad nakon objave podataka o junskom rastu američke inflacije, najvećem u poslednjih 13 godina, koji su podgrejali procene investitora da bi Federalne rezerve mogle ranije da okončaju program podsticaja iz ere pandemije nego što se prvobitno mislilo.
Indeks potrošačkih cena u SAD-u skočio je u junu 0,9 posto u odnosu na maj, a na godišnjem nivou je dostigao 5,4 procenta, objavilo je u utorak Ministarstvo rada. To je najviši rast inflacije od juna 2008. godine, i znatno veći od tržišnih očekivanja.
Tržišta kapitala je dodatno uzdrmala današnja neočekivana odluka Rezervne banke Novog Zelanda, koja je najavila okončanje programa kupovine obveznica od sledeće nedelje, što je rezultiralo skokom „kivi” dolara prema američkom dolaru.
Akcije na berzama u Evropi su počele jutros trgovanje u padu, pošto investitori preispituju procene o predstojećim koracima centralnih banaka, izveštava Rojters.
Panevropski indeks fjučersa EuroStoks 50 oslabio je za 0,26 posto, nemački terminski indeks DAKS je pao za 0,34 odsto, a francuski KAK 40 za trećinu procenta.
Indeks fjučersa Londonske berze FTSE se spustio za 0,27 odsto.
Najširi indeks azijsko-pacifičkih akcija MSCI, berz japanskih, potonuo je za 0,24 posto, pošto kineske najlikvidnije akcije beleže gubitak vrednosti od čak 1,08 procenata, dok je hongkonški Hang Seng u minusu za 0,7 posto, a južnokorejski Kospi za 0,21 odsto. Japanski Nikei je pao za 0,38 procenata.
Pažnja investitora je sada usredsređena na dvodnevno polugodišnje obraćanje predsednika FED-a Džeroma Pauela u Kongresu, danas i sutra, kako bi došli do konkretnijih naznaka o tome da li će centralna banka preduzeti agresivnije korake za zaustavljanje rasta inflacije. Pauelov govor dolazi u vreme dok Bajdenova administracija i dalje insistira na fiskalnim podsticajima za podupiranje rasta američke ekonomije.
Demokrate u budžetskom odboru američkog Senata postigle su kasno sinoć sporazum o planu investiranja u infrastrukturu „teškom” 3,5 biliona dolara, koji žele da uvrste u rezoluciju o budžetu o kojoj će se raspravljati kasnije ovog leta.
Investitori na Vol Stritu su na noćašnjem trgovanju prvo staloženo reagovali na pokazatelje o rastu inflacije, podižući licitiranjem cenu tehnoloških akcija što je uobičajeno pri niskim kamatnim stopama, ali su glavni indeksi na kraju ipak zaključeni u „crvenom”.
Industrijski indeks Dau Džons je pao za 0,31 posto na 34.888,79 poena, SP 500 je oslabio za 0,35 procenata na 4.369,21 poena, a tehnološki Nasdak Kompozit za 0,38 odsto na 14.677,65 bodova.
Nervoza investitora se reflektovala na aukciji 30-godišnjih državnih obveznica SAD u vrednosti 24 milijarde dolara, koje su prodate po stopi prinosa od 2,0 posto, što je za dva bazna poena više u odnosu na nivo na kojem je dug trgovan pre aukcije.

Na valutnim berzama, japanski jen je ojačao, kao sigurno investiciono utočište u turbulentnim okolnostima, dok je dolar skliznuo prema jenu za 0,14 procenata na 110,45.
Evro je porastao prema američkoj valuti za 0,14 odsto na 1,1791 dolara, nakon što je prethodno zelena novčanica dotakla tromesečni maksimum u odnosu na jedinstvenu valutu.
Dolarski indeks, koji prati kretanje američke prema korpi vlauta glavnih trgovinskih partnera, srušio se za 0,15 posto na 92,660 poena sa ranijeg nivoa od 92,832 boda.
Na tržištima robe, cene nafte su se stabilizovane posle objave podataka koji su pokazali da je kineski uvoz sirove nafte u prvom polugodištu opao za 3,0 procenta u odnosu na godinu ranije.
Cene „crnog zlata” su u utorak ojačale za više od 2,0 odsto nakon izveštaja Međunarodne agencije za energiju (IEA) koja je upozorila na potencijalno manju ponudu nafte na tržištu zbog nesuglasica među glavnim proizvođačima oko proizvodnih kvota.
Američka sirova nafta WTI trguje se jutros po ceni nižoj za 0,25 posto, na 75,06 dolara za barel, a severnomorska nafta Brent je pojeftinila za 0,16 procenata na 76,37 dolara po barelu.
Spot cena zlata je porasla za 0,37 odsto na 1.814,04 dolara za uncu, prenosi Tanjug.

Političke stranke širom sveta da preuzmu odgovornost u težnji ka dobrobiti ljudi i napretku čovečanstva
Kineski lider Si Đinping je apelovao na političke partije širom sveta da preuzmu odgovornost u težnji ka dobrobiti ljudi i napretku čovečanstva.
Si, generalni sekretar Centralnog komiteta Komunističke partije Kine (KPK) i predsednik Kine pozvao je političke stranke da ojačaju saradnju na suočavanju sa globalnim izazovima, uključujući pandemiju kovida 19, nejednakost, terorizam i klimatske promene.
Obraćajući se Samitu KPK i svetskim političkim partijama putem video-veze iz Pekinga, Si je kritikovao različite prakse – zahtevanja tehnoloških blokada i razjedinjenja, politizovanja pandemije, „političke manipulacije u svrhu sabotiranja razvoja drugih zemalja” i prakse „ostvarivanja hegemonije kroz grupnu politiku”.
Onlajn samit koji je okupio lidere više od 500 političkih partija i organizacija iz preko 160 zemalja, sazvan je pošto se ljudsko društvo „ponovo našlo na istorijskoj raskrsnici” koja vodi ka neprijateljskoj konfrontaciji ili ka međusobnom poštovanju, ka osamljenosti i razjedinjenju ili ka otvorenosti i saradnji, do nikakvih rezultata ili do pobedničkih rezultata za učesnike.
„Izbor je u našim rukama, a odgovornost pada na naša ramena”, rekao je Si vođama stranaka.
ODGOVORNOST POLITIČKIH PARTIJA
Političke stranke, kao važan pokretač ljudskog napretka, treba da izaberu ispravan put napred i preuzmu svoju istorijsku odgovornost kako bi obezbedile dobrobit naroda i stremile ka napretku čovečanstva, rekao je Si.
Si je pozvao političke stranke da preuzmu odgovornost za određivanje tog pravca tako što će oblikovati zajedničku budućnost čovečanstva i uspostaviti konsenzus o podržavanju i promovisanju zajedničkih vrednosti čovečanstva.
„Sa snažnim osećanjem odgovornosti za budućnost čitavog čovečanstva, moramo da se zalažemo za zajedničke vrednosti čovečanstva, da negujemo otvorenost uma u toleranciji prema razumevanju vrednosti različitih civilizacija i da poštujemo traganja različitih naroda”, rekao je on.
Političke stranke moraju preuzeti odgovornost da se zalažu za razvoj, donoseći veću korist svim narodima na pravedniji način, rekao je Si.
Primećujući da bi sve države i nacije trebalo da imaju jednake razvojne mogućnosti i prava, Si je rekao da bi političke stranke trebalo da se suoče sa velikim problemima kao što su razlike u bogatstvu i stepenu razvoja, sa posebnom pažnjom i brigom usmerenom prema nerazvijenim zemljama i regionima i siromašnim ljudima.
Pozvao je političke stranke da se zajednički suprotstave praksi traženja tehnološke blokade i podele, kao i razjedinjenja.
Pozivajući na veću saradnju pri rešavanju globalnih rizika i izazova, Si je rekao da političke stranke, suočene sa pandemijom, treba da rade zajedno kako bi se prevazišao „imunizacioni jaz” i da se moraju protiviti praksi politizacije pandemije ili geografskog etiketiranja virusa.
Si je takođe pozvao političke stranke da preuzmu odgovornost za poboljšanje upravljanja jačanjem kapaciteta za obezbeđivanje dobrobiti ljudi.
„Sud o tome da li je zemlja demokratska ili ne treba da donese narod te zemlje, a ne šačica drugih”, rekao je on.

Si Đinping, generalni sekretar Centralnog komiteta KPK i kineski predsednik, prisustvuje Samitu KPK i svetskih političkih partija i drži govor u Pekingu, 6. jula 2021. (Foto Sinhua/Li Sjueren)
DOPRINOS KPK SVETU
Nepokolebljivi je cilj KPK da dobro upravlja kućom Kine, osigura srećan život za više od 1,4 milijarde Kineza i promoviše mir i razvoj čitavog čovečanstva, rekao je Si.
Si je rekao da će jedinstvena KPK voditi kineski narod kako bi nastavio sa modernizacijom u kineskom stilu i kako bi dao novi doprinos čovečanstvu u potrazi za načinima za modernizaciju.
Ne postoji predodređeni model puta modernizacije, pa je put koji priliči pojedinačnoj zemlji – onaj koji će joj najbolje i poslužiti, rekao je on.
„Sečenje stopala tako da odgovaraju cipelama ne vodi nikuda”, dodao je on.
KPK će u jedinstvu voditi kineski narod ka preduzimanju sveobuhvatnih koraka u pravcu produbljivanja reformi i otvaranju, kako bi dalje doprinela zajedničkom razvoju i prosperitetu svih zemalja sveta, primetio je Si.
Si je rekao da će KPK preuzeti svoju odgovornost, kao glavna politička stranka u velikoj zemlji da pruža nove doprinose poboljšanju blagostanja čovečanstva.
Od 18. nacionalnog kongresa KPK svih 98,99 miliona ruralnih stanovnika koji žive ispod trenutne granice siromaštva u Kini izvučeni su iz siromaštva, omogućavajući zemlji da ispuni cilj smanjenja siromaštva utvrđen u agendi Ujedinjenih nacija za održivi razvoj do 2030. godine – 10 godina pre predviđenog roka.
KPK je spremna da ponudi brojna kineska rešenja i kinesku snagu procesu smanjenja siromaštva širom sveta, rekao je Si.
Zemlja neće štedeti u pružanju podrške međunarodnoj saradnji protiv kovida 19 i kako bi se poboljšala dostupnost i pristupačnost vakcina u zemljama u razvoju, i daće još veći doprinos globalnoj borbi protiv klimatskih promena, dodao je on.
Si je rekao da će KPK aktivno poboljšati globalno upravljanje kako bi dala novi doprinos zajedničkom odgovoru čovečanstva na zajedničke izazove.
„Trebalo bi da se suprotstavimo praksi unilateralizma maskiranog u multilateralizam i da kažemo ne hegemoniji i politici moći”, rekao je on. „Kina nikada neće uspostavljati hegemoniju, ekspanziju ili sferu uticaja”, dodao je on.
Na samitu su govorili predsednik Južne Afrike Siril Ramafosa, koji je takođe i predsednik Afričkog nacionalnog kongresa, kao i još 20 lidera političkih partija i organizacija. Složili su se sa Sijem da političke stranke treba da preuzmu odgovornost za dobrobit ljudi i rekli su da su voljni da sarađuju sa KPK na izgradnji boljeg sveta.
Vang Huning, član Stalnog komiteta Političkog biroa Centralnog komiteta KPK, i drugi visoki zvaničnici KPK prisustvovali su samitu.
Događaju je prisustvovalo preko 10.000 predstavnika političkih partija i različitih krugova.
Samit je objavio zajedničku izjavu o predlozima, kojom je izražena zajednička volja prisutnih političkih partija da čuvaju mir i razvoj u svetu i zalažu se za dobrobit ljudi.
Promotivni tekst

Turizam nije kriv za porast novozaraženih u Grčkoj
Turizam nije kriv za nagli porast broja novoinficiranih korona virusom u Grčkoj, izjavio je danas grčki ministar turizma Haris Teoharis nakon što je vlada donela odluku o uvođenju novih mera usmerenih na spašavanje letnje turističke sezone.
Grčka, koja petinu svojih prihoda ostvaruje od turizma, otvorila je sezonu u maju, nadajući se da će ove godine zarada dostići oko polovine rekordnog prihoda koji je ostvaren 2019. godine, kada je zemlju posetilo više od 30 miliona ljudi, preneo je Rojters.
„Turistička sezona je otvorena veoma pažljivo. U prvih 10 dana jula samo 74 od ukupno 105.609 uzoraka uzetih na graničnim prelazima bilo je pozitivno, tj. 0,07 odsto. Porast broja novozaraženih nije povezan sa turizmom,” predočio je ministar turizma Grčke, prenosi Tanjug.
Do sada je oko 41 odsto Grka potpuno vakcinisano, turisti su u obavezi da pri ulasku u Grčku dokažu da su vakcinisani ili da prikažu negativni rezultat PCR testa, ali vlada u Atini je zabrinuta zbog širenja zaraznijeg delta soja korona virusa.
Govoreći o građanima koji još uvek odbijaju da se vakcinišu, Teoharis je ukazao da Gračka „ne može da dozvoli da zemlju vode u avanture oni koji negiraju nauku”.
U Grčkoj je juče prijavljeno 3.109 novih slučajeva kovida-19, ukupno 444.783 od početka pandemije, a broj smrtnih slučajeva među kovid pacijentima iznposi 12.806.

Za pola godine u Mediteranu stradalo 1.146 migranata
U prvoj polovini ove godine broj migranata koji su se udavili prilikom pokušaja da se iz Afrike domognu evropske obale je za 130 odsto veći nego u istom periodu prošle godine, saopštila je Svetska organizacija za migracij, a njen izveštaj prenosi agencija Ansa.
U prvih šest meseci u Mediteranskom moru stradalo je 1.146 migranata, dok se prošle godine, prema zvaničnim podacima, udavilo 513 osoba, navodi Tanjug.
Direktor Organizacije Antonio Vitorino je izjavio da je broj onih koji su izgubili život verovanto veći, jer se podaci oslanjaju na izveštaje humanitarnih organizacija koje imaju podatke na osnovu svojih pokušaja pomoći migrantima.
Vitorino je apelovao na zemlje da hitno usvoje mere kako bi se izbegle ljudske žrtve na migrantskim putevima prema Evropi, i da poštuju obaveze prema migrantima na koje ih obavezuju međunarodni zakoni.
Mediteran je označen kao najopasnija vodena ruta za očajnike koji bolji život traže u Evropi, a na tom putu najbliža „luka spasa” je italijansko ostrvo Lampeduza.

Zaharova: Nemačka naoružava Kosovo
MOSKVA – Portparolka Ministarstva spoljnih poslova Rusije Marija Zaharova ocenila je da su kontradiktorne akcije Nemačke na Kosovu i Metohiji, jer Berlin, kako navodi, s jedne strane upozorava na organizovani kriminal na KiM, a s druge strane isporučuje velike količine naoružanja Prištini.
Zaharova je na svom nalogu na Telegramu navela da je u medijima procurilo pismo proizvođača naoružanja „Hekler i Koh” i Federalnog saveta bezbednosti Nemačke o planovima da se pokrajini Kosovu i Metohiji isporuči još jedna partija automatskog oružja, u vrednosti od preko pola miliona evra.
„Ponavljam: 'još jedna', što znači da ovo nije prva (isporuka oružja)”, ukazala je Zaharova, a prenosi Tanjug.
Ona je naglasila da je, s druge strane, na sajtu Ministarstva spoljnih poslova Nemačke, u delu o preporukama za posete stranim državama, o tzv. Kosovu napisano da je tamo široko rasprostranjen organizovani kriminal, da se u privatnim rukama nalazi više stotina hiljada jedinica nelegalnog lakog oružja, kao i da su faktori koji ograničavaju njihovu upotrebu niski.

Britanski eksperti upozorili građane na pretnje od špijunskih aktivnosti Rusije i Kine
Britanski eksperti za obaveštajna pitanja upozorili su danas na pretnje od špijunskih aktivnosti Rusije i Kine, pozvali građane da budu oprezni, da se prema pretnji od špijunaže odnose jednako kao prema terorizmu i poručili da se strani špijuni bave krađom tehnologije, širenjem dezinformacija, „sejanjem razdora” i napadima na infrastrukturu.
Nakon napad na SAD 11. septembra pre skoro 20 godina, suzbijanje terorizma postalo je najveći prioritet zapadnih obaveštajnih službi koje angažuju ogromne resurse za borbu protiv domaćih i stranih ekstremista, prenosi Rojters.
Zbog sve većeg samopouzdanja i Rusije i Kine, eksperti za obaveštajna pitanja u zapadnim zemljama vraćaju se staromodnim metodama kontrašpijunaže i direktnom nadzoru i špijuniranju pojedinaca iz suprotstavljenog tabora, igrajući neprekidno igru „mačke i miša”.
Generalni direktor britanske vojne obaveštajne službe MI5 Ken Mekalum potvrio je da su britanske obaveštajne službe sprovele 10 hiljada prikrivenih pristupa stranim špijunima koji žele da manipulišu običnim ljudima u Velikoj Britaniji.
Peking i Moskva uzvraćaju da je Zapad u paranoji, da svuda vidi zavere i negiraju da se se mešaju u unutrašnja pitanja stranih zemalja, pokušavaju da kradu tehnologiju, vrše sajber napade ili seju neslogu i razdor.

Propusnice i maske na prazničnoj vojnoj paradi na Jelisejskim poljima
Za sve građane koji žele da prisustvuju današnjem svečanom vojnom defileu na Jelisejskim poljima u čast Dana Republike Francuske, obavezna je medicinska potvrda, saopšteno je iz policijske prefekture Pariza, a pojačane su i bezbednosne mere.
„Imajući u vidu epidemiološku situaciju, na snazi će biti nekoliko obaveznih preventivnih mera za sve koji žele da prisustvuju vojnom defileu na Jelisejskim poljima”, navodi se u saopštenju, prenosi Fransinfo.
Set mera podrazumeva da svaki posetilac stariji od 11 godina mora da ima validnu potvrdu da je vakcinisan, ili da ima negativan rezultat na test, ili da je preležao kovid-19, a nošenje zaštitne maske je obavezno za sve.
Celom dužinom Jelisejskih polja biće postavljeni pristupni punktovi kroz koje će građani moći kontrolisano da priđu tribinama s kojih se prati svečani vojni defile.
Gradske vlasti su najavile da će u širem krugu oko Jelisejskih polja biti zatvoreno šest najvećih metro stanica, da će se sprovoditi striktna bezbednosna kontrola svih koji budu želeli da prate svečani vojni defile, kao i da će u periodu od 8 do 14 časova biti zatvorene sve bašte kafea i restorana na Jelisejskim poljima.
Očekuje se da će današnju paradu u čast nacionalnog praznika Dana Republike, u kojoj će učestvovati oko 5.000 pripadanika vojske i policije, gledati oko 25.000 ljudi.

Demonstranti u Majamiju, koji podržavaju proteste na Kubi, blokirali glavni put
Američki građani koji izražavaju solidarnost sa hiljadama kubanskih antivladinih demonstranata danas su blokirali glavni put u južnom delu savezne države Florida.
Velika grupa demonstranata ponovo se danas okupila u Majamiju, pružajući podršku Kubancima koji su tokom vikenda posle mnogo godina izašli na proteste, pre svega zbog loše ekonomske situacije u zemlji.
U južnoj Floridi živi najveća američka populacija Amerikanaca poreklom sa Kube.
Za razliku od prethodnih dana, demonstranti su danas blokirali put nedaleko od centra Majamija, prvo u jednom, a zatim u oba smera.
Hiljade Kubanaca izašle su na ulice tokom vikenda, protestujući zbog visokih cena i nestašice hrane. Takvi neodobreni protesti su retki na komunističkoj Kubi, a poslednji su bili 1994. godine.
    </div>

  </body>
 </text>
</TEI>