<TEI version="3.3.0" xmlns="http://www.tei-c.org/ns/1.0">
 <teiHeader>
  <fileDesc>
   <titleStmt>
    <title>Politika 2019-12-14</title>
   </titleStmt>
   <publicationStmt>
    <p></p>
   </publicationStmt>
   <sourceDesc>
    <p>https://www.politika.rs/sr/articles/archive/2019/12/14/page:1?url=</p>
   </sourceDesc>
  </fileDesc>
 </teiHeader>
 <text>
  <body>
    <div id="gastronomija">
Posna pita zeljanica
Potrebno je :

500 gr kora za pitu
500 gr svežeg zelja
ulje, biber, so

Zelje oprati, iseckati, posoliti i ostaviti da malo odstoji, zatim ga dobro iscediti. Kore isprskati mešavinom vode i ulja, na svaku staviti po malo zelja, dok se kore ne istroše – poslednjom prekriti pitu, pa je poprskati mešavinom ulja i vode. Peći u zagrejanoj rerni na 200 stepeni oko 30 minuta. Pečenu zeljanicu poprskati vodom, pokriti na desetak minuta i služiti dok je topla.
    </div>
    <div id="magazin">
Večiti nevaljali dečak
Specijalno za TV reviju iz Los Anđelesa
On je jedan od najintrigantnijih glumaca u Holivudu: svestran, inteligentan, otvoren, talentovan, spreman da svoja životna iskustva pretoči u umetnost... Bili Bob Torton je i muzičar, scenarista i „večiti nevaljali dečak” sklon brojnim porocima i zato omiljena meta tabloida. Rođen je u avgustu 1955. godine u Hot Springsu u saveznoj državi Arkanzas u, kako se opisuje, „blatnjavoj sirotinji”. Živeli su u zajedničkom domaćinstvu sa Tortonovim babom i dedom, što je neobično za američke prilike, u kući bez struje i vode iako je Bilijev otac bio zaposlen kao nastavnik istorije. Verovatno je to bio razlog što se Bili Bob Torton odmah posle srednje škole zaposlio i oženio. Ali, nije dugo zadržao ni prvi posao ni prvi brak, već je napravio novi korak – otišao je na fakultet i upisao studije psihologije. I to je ubrzo napustio shvativši da ga od učenja i polaganja ispita mnogo više interesuje rokenrol. Sreću u muzičkoj karijeri potražio je u Njujorku, ali je to zamenio novom preokupacijom – pisanjem scenarija zbog čega se preselio u Kaliforniju. U to vreme ga je siromaštvo pratilo u stopu, a dogodila mu se i druga loša stvar – doživeo je srčani udar. A onda su na red stigle dobre stvari: započela je njegova uspešna glumačka karijera, ali i burna dešavanja na ličnom planu – ženidbe i razvodi. Tokom osamdesetih i devedesetih godina 20. veka pred matičara je stao sa Toni Lorens, Sindi Vilijams, Petrom Dan Černijak. Godine 1996. sa filmom „Oštrica zločina” koji je režirao po sopstvenom scenariju i glumio u njemu, Bili Bob Torton je dokazao da je autor koji će ostaviti neizbrisiv trag u istoriji Holivuda. Prethodno je igrao u ostvarenjima „Pogrešan potez”, „Legendarni Tombton”,„Nepristojna ponuda”, „Na smrtonosnoj zemlji”, „Mrtav čovek”... Ovaj glumac uložio je mnogo truda i vremena u promovisanje svoje televizijske serije „Fargo”, koja je spin-of filma iz 1996. godine. Baš kao i u filmu, radnja 10 epizoda serije je smeštena u ruralnu Minesotu.
Najviše medijske pažnje Bili Bob Torton skrenuo je svojim brakom sa filmskom zvezdom i jednom od najlepših žena sveta Andželinom Džoli, bili su u braku samo dve veoma burne godine, ali je njihova prijateljska veza ostala i dalje veoma jaka i, kako oboje priznaju, čuju se telefonom vrlo često, gotovo svakodnevno..
– Ona voli da se uveri da sam dobro, a ja volim da se uverim da je ona OK. Ona je fantastična. Ima toliko energije i toliko dobrote u sebi, kaže Torton za svoju bivšu ženu sa kojom se razišao 2002. godine. Iste godine kada su se razveli glumac je stupio u ozbiljnu vezu sa stilistkinjom Kini England sa kojom ima dvanaestogodišnju ćerku.
Povod za ovaj intervju je druga sezona televizijske serije „Golijat” u kojoj Bili Bob Torton igra Bilija Mekbrajda, nekadašnjeg uspešnog advokata, koji dane provodi u baru, a u blizni jeftinog hotela u kojem živi. On obožava samo dve stari u životu: pravdu i alkohol. Mekbrajd koji kad ne pije luta obalom okeana i hrani pse lutalice, aktivira se samo u slučaju da su njegovo odlično poznavanje zakona, dobar instinkt i upornost neophodni nekom od njegovih prijatelja ili jednostavno nekom dobrom čoveku u nevolji.
Poznat kao glumac koji se izuzetno dobro priprema za svaku ulogu, Torton je detaljno proučio mnoge stručne knjige iz oblasti prava kako bi i sam razumeo svaki aspekt slučaja kojim se u seriji bavi njegov lik Bili Mekbrajd.
Autori ove serije koja je snimljena za Amazon prajm su imena sa špica najpoznatijih televizijskih serija Dejvid E. Keli i Džonatan Šapiro. Naslov serije je asocijacija na borbu Davida i Golijata, a kritika je kratko presudila: nikad bolji Bili Bob Torton!

Bili Bob Torton i Mira Panajotović

Iako ima mnogobrojne susrete sa novinarima, Torton se setio da smo pre deset godina razgovarali u Teksasu na snimanju njegovog filma. Tada je tačno predvideo da će se publika ponovo vratiti u bioskopske sale i da će filmovi ponovo postati omiljena porodična zabava.
U međuvremenu je i on, kao i veliki broj drugih poznatih glumaca, stao pred televizijske kamere, ali je zanimljivo kako pristupa ovom poslu.
– Glumiti na televiziji nije nimalo lako. Jednako je zahtevno kao i igrati u pozorišnim predstavama. Ne znam kako to rade druge kolege, ali moj sistem je jednostavan. Kad dobijem scenario za seriju, naučim ulogu od početka do kraja. Kao da će se sve snimati u jednom jedinom danu. Samo tako mogu da budem siguran da ću postići kontinuitet u karakteru lika koji igram. Jeste zahtevno, ali ja samo tako umem, rekao je u razgovoru za čitaoce Politikine „TV revije” Torton, holivudska veličina za koju se producenti otimaju jer im njegovo ime garantuje kvalitet i dobru zaradu. Po istraživanju časopisa „Forbs” računica je jasna: na svaki dolar uložen u honorar Bilija Boba Tortona oni zarađuju – deset!
Iako zvezda, to ga nije sprečilo da na kraju susreta kaže: Doviđenja i mnogo Vam hvala na podršci.
Još jedna stvar koju bi mlade generacije glumaca mogle da nauče od njega!
    </div>
    <div id="kolumna">
Osveta
Kako starimo, prijatelja i školskih drugova je sve manje. Nekada smo novine čitali od prve strane, a danas od poslednje, tamo gde su čitulje. Moj školski drug N. jedan je od retkih s kojim sam stalno u kontaktu još od srednje škole. Svih ovih godina viđamo se povremeno i uvek imamo o čemu da razgovaramo. Kada smo završili srednju školu, ja sam otišao u svet umetnosti, on u svet prava. Posle završenih studija, otišao je u Francusku. Magistrirao je i doktorirao na Sorboni i postao poznati beogradski advokat. Učestvovao je u nizu velikih sudskih procesa i uglavnom iz njih izlazio kao pobednik. Često u svojim odbranama na sudu citira Platona, Aristotela, Cicerona… Ponekad mi čita svoje pripremljene govore za sud. To su vrhunski literarno-pravni eseji. Često se pojavljuje na televiziji, piše priloge u novinama i raznim stručnim revijama. Vodi računa o svom izgledu, uvek je besprekorno obučen i u dobroj kondiciji. Bar jednom nedeljno odlazi u luksuzni hotel gde pliva i vežba. Šiša se kod najboljeg frizera u gradu. Pun je životne energije i stalno u pokretu. Nikad se nije oženio. Niko nije znao zašto.
Kada se sretnemo, ja njemu pričam o događajima na filmu i televiziji, novim knjigama, a on meni o ubistvima, silovanjima i zločincima koje brani na sudu. Često se dotaknemo prošlosti, školskih dana i drugara kojih više nema. Svesni smo da nam vreme polako ističe kao u peščanom satu, brojimo dane, mesece i godine. Prošle nedelje kada smo se našli, delovao mi je nekako odsutan i zamišljen. Čekao sam da mi sam kaže u čemu je problem. I nisam morao dugo da čekam. Nagnuo se prema meni i rekao mi jedva čujnim glasom: „Danas sam na ulici sreo jednog čoveka koga nisam video trideset, četrdeset godina.” – „Ko je to bio?” –  „Moj profesor fizičkog iz osnovne škole.” –  „Pa…” „To je čovek koga mrzim najviše na svetu. Godinama smišljam kako da mu se osvetim… on mi je upropastio život…”.
Nastala je tišina. Tako smo sedeli oko pola sata, ćuteći, a onda su reči prosto provalile iz njega:
Nikada ti nisam pričao o tome šta mi se dogodilo kada sam bio dete. Godinama čuvam tu tajnu. Imao sam deset godina, bio sam sa izviđačima na moru u Krašićima. Spavali smo u šatorima po dvojica, moj cimer je dobio šarlah i morali su da ga vrate za Beograd. Ja sam ostao sam u šatoru. Jedne noći, bilo je veliko nevreme, vetar, kiša, gromovi, uplašio sam se i otišao u šator kod vođe puta, našeg nastavnika fizičkog. Tokom noći legao je pored mene, zagrlio me… I počeo da me ljubi… Plakao sam, molio da me pusti… Ništa nije vredelo... Trajalo je to sedam dana koliko smo bili na moru… svaka noć mi je bila pakao…Tu tajnu sam duboko zakopao u sebe, nikome nisam o tome govorio.
Kada sam se vratio kući počeo sam da sanjam isti san. Veliki talas s pučine ide ka meni. Hvata me panika. Vičem, ali nema glasa. Plačem, a nema suza. Osećam na sebi njegove ruke, zadah iz njegovih usta, njegovo telo koje me pritiska. Budim se, dušek ispod mene je mokar. I to se ponavlja iz noći u noć. Majka mi stavlja ispod jastuka neke mirisne trave. Od mirisa trave ne mogu da dišem. Zabranjuju mi da pred spavanje uveče pijem vodu. Ništa se ne menja. Sanjam isti san. Majka me vodi kod doktora. Doktor insistira da mu prepričam šta sanjam. Ništa nisam rekao, ćutao sam. Ne želim da zaspim. Želim da ostanem budan cele noći. Oči se sklapaju same od sebe. San je isti. Sanjam njegove ruke. Talas me prekriva. Dušak je ujutru mokar. I tako mesecima. Na sreću, odselili smo se, promenio sam školu, ali su snovi ostali, za ceo život. Da me muče i da me sećaju.
Smišljao sam kao dete razne osvete. Maštao sam kako ću se osvetiti tom čoveku koji mi je naneo toliko zla. Da se na biciklu zaletim u njega, da ga oborim i da glavom udari u pločnik, da ga na pešačkom prelazu gurnem pod auto…Naravno, ništa od toga nije se ostvarilo. Nećeš verovati, posle toliko godina sretnem ga juče na ulici. Oronuo, zarozan, ruke mu se tresu. U uglu usana bela pena, stoji bespomoćno, ne zna kuda će… Očigledno, potpuna demencija…
Priđem, uhvatim ga za ruku. I pokušam da razgovaram sa njim. „Da li me se sećate, ja sam vaš učenik.” Nikakva reakcija. Zaustavim taksi, u džepu mu nađem ličnu kartu, pročitam adresu. Odvedem ga kući. Mali stan, zapušten… On seo na krevet, gleda mene, ja gledam njega… I učini mi se da me je prepoznao, kao da bi nešto da kaže, ali se čuje samo krkljanje… Ko zna koliko je dečaka poput mene maštalo da mu se osveti…. Pomislio sam: sada je pravi trenutak za to. Uzmem veliki jastuk, pođem ka njemu, vidim mu u oku suza, kliznu niz lice… Shvatim: ispred mene sedi živ, a u stvari mrtav čovek. Priroda je uradila ono što ja nisam stigao. Pozovem hitnu pomoć, i napustim stan. Šta je dalje bilo, ne znam i ne zanima me. Dixi et salvavi animam meam! Rekoh i spasih dušu svoju! Krivim sebe što o ovome nisam ranije govorio. Možda bi to nekoga spaslo da ne doživi to što sam ja doživeo. Nisam imao hrabrosti ni pred sobom, ni pred drugima. I još nešto da ti kažem: prvi put posle toliko godina mirno sam spavao i ništa nisam sanjao…”
Profesor Fakulteta dramskih umetnosti
Prilozi objavljeni u rubrici „Pogledi” odražavaju stavove autora, ne uvek i uređivačku politiku lista

„Besa” – nekada reč tvrđa od kamena
Izraelska rediteljka i istoričarka Jael Kacir snimila je dokumentarni film „Albanski kodeks”. Na Etnološkom festivalu u Beogradu srpski gledaoci su imali mogućnost da vide i procene, pored ostalog, da li je albanska „besa” stvarno bila tvrđa i od kamena, da li je kod naših kosovskometohijskih Šiptara nadilazila surovost života na Balkanu.
Na osnovu svojih znanja i iskustava rekao bih da je „besa” fenomen koji zaslužuje da se pažljivo razmatra u društveno-istorijskim okolnostima. Ona je imala dugu i protivurečnu istoriju značenja u našem narodu na Kosovu i Metohiji. U pomenutom filmu, a i kroz istoriju, „besa” je u odnosu na Srbe upotrebljavana sporadično. Odavno je prošlo vreme kada su najbolji sinovi šiptarskog naroda čuvali Pećku patrijaršiju kao zenicu, jer su njihovi preci dali „besu” da će to zauvek činiti. Danas je u toj ulozi Kfor. U poslednjim decenijama izgubili su živote, osim Srba, i mnogi Šiptari. Među ubicama mnogo je Šiptara koji su sinovi onih koji su nekada zaista bili zatočenici „bese” date Srbima.
Prema tekstu u„„ Politici”, od 2. decembra, pod naslovom „Reč čvršća od kamena”, rediteljka kaže da je film snimila u znak zahvalnosti Albancima jer su spasli mnogo Jevreja u toku Drugog svetskog rata. Navodno, to je bila njihova odluka koju simboliše „besa”. Razumljiva je zahvalnost za tako veliko delo – spasavanje Jevreja – koji su se sklonili u Albaniju. Takva odluka zaslužuje priznanje. Ali rediteljka se prozirnom posrednošću umešala i u savremena događanja na Balkanu, u kojima Albanci nisu tokom razbijanja Jugoslavije i Srbije odigrali tako humanističku ulogu.
S obzirom na to da gospođa Kacir nije samo rediteljka nego i istoričarka, nije smelo da joj promakne da albanska država nije postupala na isti način u to surovo ratno vreme prema Srbima. Ubijani su redom i masovno proterivani sa prostora novoosnovane fašističke države „velike Albanije”. Nemci i Italijani su je formirali na početku Drugog svetskog rata i predali na upravljanje svom vernom saradniku kralju Zoguu. U srpske kuće i na srpska imanja su doseljavali albanske porodice. Ova istoričarka o njegovoj vlasti govori kao antifašističkoj. Pri tome ignoriše činjenicu da je u Albaniji delovao antifašistički partizanski pokret pod rukovodstvom Komunističke partije.
Dužni smo da podsetimo da je u tu fašističku kvazidržavu bio uključen i veći deo južne Srbije. Novi Pazar je dobio specijalan status za nastavljanje ubijanja Srbije. Tiranski diktatori su direktno postavili svog Aćif-efendiju za komandanta i on je počinio nezapamćene zločine nad Srbima. Dr Sulejman Ugljanin, kao čelnik Stranke demokratske akcije, sa istomišljenicima ga je odlikovao za ratna krvava dela spomenikom usred Novog Pazara. U ovom kontekstu treba podsetiti da je Hitler iz novoformirane „„velike Albanije” izdvojio rudnik Trepču sa okolinom i direktno ih vezao za nemački rajh. Podsetio bih i na obraćanje tadašnjih sandžačkih begova fireru sa molbom za autonomiju Sandžaka, odnosno Stare Raške.
Istoričarka Kacir je proglasila Italijane u Albaniji za okupatore, iako su oni utemeljivači „velike Albanije”, zajedno sa Germanima. Zatim tvrdi da su Albanci spasavali Italijane od Nemaca posle kapitulacije Italije. Ispada da su Albanci, uključujući i Šiptare iz Srbije, bili protivnici Sila osovine. Podsetio bih istoričarku da su 1945. šiptarski balisti digli ustanak protiv jugoslovenskih partizana, iako su prethodno prihvatili saradnju.
Neverovatno je da ova jevrejska istoričarka nije znala za krvave zločine šiptarskih terorista za vreme NATO agresije na SR Jugoslaviju. Pouzdano znam da je i u Izraelu bilo pisanja o „žutoj kući” gde su Srbima i drugim nealbancima vađeni unutrašnji organi da bi bili prodavani na Srednjem istoku i, verovatno, na Zapadu. I nestajanje svedoka – časnih i hrabrih Albanaca na suđenju Haradinaju, ratnom komandantu terorista, promaklo je istoričarki.
Sve ovo pišem kako bih skrenuo pažnju našoj javnosti da nam se podvaljuje u raznim prilikama poput ove ne bi li se podržala zapadnjačka namera da Srbi po svaku cenu budu okrivljeni za sva zla ovog sveta. Ova istoričarka je u promociju svog filma uspešno posredno uklopila antisrbizam. Bilo bi poučno saznati ko je finansirao snimanje njenog sela. I da li bi svoj, sigurno lep honorar, podelila sa srpskom decom na KiM i tako demonstrirala svoj humanizam.
Nažalost, u ocrnjivanju srpskog naroda sve vreme učestvuju i pojedini Srbi. Ilustrativan je doprinos Jelene Milić, predsednice poznate nevladine organizacije. Nedavno je u „Ćirilici” izjavila da su tokom NATO agresije Šiptare sa KiM proterivali Srbi. Znači, koristi se svaka prilika da se krivica za teške posledice NATO agresije pripiše Srbima. A u njoj su, pored šiptarskih terorista sa KiM, učestvovale i vojne i policijske snage Albanije.
Kao ambasador u Austriji i OEBS-u, obavestio sam vladu u Beogradu na početku agresije da su NATO stratezi planirali iseljavanje Šiptara sa KiM tako što bi se većina rasporedila oko Srbije, odnosno SR Jugoslavije u šatorskim naseljima. Manji broj njihovih porodica bi rasporedili u centralnoj Evropi. Smatrali su da će tako efikasnije satanizovati Srbe. Inače, surovo su se obračunavali sa Albancima koji su odbijali odlazak u šatorsko izbeglištvo.
Član Upravnog odbora Beogradskog foruma za svet ravnopravnih
Prilozi objavljeni u rubrici „Pogledi” odražavaju stavove autora, ne uvek i uređivačku politiku lista
    </div>
    <div id="sport">
Decenija od velikog trijumfa u Novosibirsku
Uprkos saznanju da ih u Sibiru očekuje možda i najteži i najzahtevniji posao u sportskoj karijeri, da ispred sebe imaju istinsku rvačku elitu, raspoloženog domaćina u Novosibirsku, koji je s pravom svrstan u red glavnih favorita za iosvajanje nove šampionske krune, tepške vremenske uslove (temperatura se spuštala i ispod 40 stepeni) rvačka ekspedicija iz Beograda na čijem se čelu tada nalazio direktor Rajko Baltić, odvažno se otisnula na dalek put. Srpski šampion koji je za tu priliku iskoristio pravo kao i svaki njegov rival, angažovao je dvojicu stranaca, od kojih se očekivalo da budu jezičak na vagi, kada to bude najpotrebnije. Sa druge strane, trener Boško Kecman oslanjao se na domaće snage, na mladiće čije će vreme tek doći.
Dugogodišnja sekretarka kluba divna gospođa Slavica Jelić nas ispraća ispred stadiona u Humskoj i po starom strpskom običaju prosipa kofu vode. Za srećan odlazak i ko zna možda se kući vratimo sa medaljom. Kakvom, još uvek niko ne zna, jer je u Novosibirsku paklena konkurencija. Prvi favorit je domaći Sibirjak, gde je briljantnu karijeru započeo veliki Aleksandar Kareljin, trostruki olimpijski šampion, turski višestruki prvak Aski sa fenomentalnim Hamzom Jerlikajom i ukrajinski Peremoga, dugogodišnji rvački vladar u svojoj zemlji.
Naša rvačka ekspedicija, koju je iz Moskve ispratio predsednik kluba Zoran Milanović, a u Novosibirsku je dočekao počasni predsednik Radmilo Mićko Jevtović, krenula je sa nadom da može nešto ozbiljnije da uradi, iako je direktor Baltić imao dosta problema da napravi finanijsku konstrukciju. A kada smo tamo došli dočekani smo uz najviše sportske počasti. Sve je bilo perfektno, a višednevni boravak u trećem po veličini ruskom gradu bio je nezaboravan. Srpske rvače su tretirali kao ,,male bogove,, zahvaljujući velikom prijateljstvu i činjenici da su se Kareljin i Baltić okumili još davne 2003. godine.
Boravak u Novosibirsku bio je idealna prilika da se još više učvrsti sportsko, posebno rvačko prijateljstvo dve nacije, da se poseti dom čuvenog Aleksandra Kareljina, što je za nas iz Srbije bila jedinstvena prilika. Rvači Partizana su u daleki Sibir došli sa jasnom računicom: da pokušaju da izneda rvački svet i u tome su uspeli.
Pored direktorakluba  Rajka Baltića u našoj eklspediciji bili su još i Radmilo Jevtović, čovek koji je i danas uz rvače Partizana, Branislav Grujić, Radosav Milenković i Dragan Todorović, novinar ,,Politike,, koji je ujedno bio i jedini medijski svedok tog veličanstvenog uspeha. Posle veličanstvenog trijumfa veselje je nastavljeno ulici Fronca u čuvenom restoranu ,,Balkan gril,, čiji je vlasnik iz Srbije. Gospodin Radovan bio je domaćin najvećim rvačkim zvezdama tog vremena....
Sibirjak – Partizan 3:4
Do 55 kg Ivan Tatarinov – Kristjan Fris 3:0
Do 60 kg Ivan Kiljakov – Davor Štefanek 3:1
Do 66 kg Adam Kurak – Aleksandar Maksimović1:3
Do 74 kg Aleksej Ivanov – Goran Bulatović  3:0
Do 84 kg Aleksej Mišin – Artur Šaginijan 3:0
Do 96 kg Vasilij Petluhov – Rustam Totrov 0:3
Do 120 kg Aleksander Anjuhin – Radomir Petković 1:3
Slavlje u vozu, pesma na Transibirskoj železnici
Dan posle fantastičnog ostvarenja u rvačkog Ligi špampiona ekspedicija Partizana otisnula se na novi put, na tradicionalni turnir u Omsku, a nekih 800 kiolometara prema Moskvi pređeno je Transibirskom železnicom, čuvenim vozom gde se gotovo čitave noći slavila pobeda ,,crno-belih,,. Najmlađi član ekspedicije Božidar  Baltić ljubomorno je čuvao veliki pehar....

Poraz Kingsa od Njujorka
SAKRAMENTO - Košarkaši Sakramenta, za koji nastupaju Bogdan Bogdanović i Nemanja Bjelica, neočekivano su na svom terenu izgubili od Njujorka 103:101 u nastavku NBA lige.
Kingsi su ispustili 16 poena prednosti iz finiša treće deonice i ostali bez četvrte uzastopne pobede.
Najzaslužniji za trijumf Niksa bio je Džulijus Rendl sa 26 poena, dok je na drugoj strani Badi Hild dao osam više.
Bogdanović je igrao 29 minuta i za to vreme postigao 14 poena, uz skok i asistenciju, a Bjelica je za 27 minuta imao 12 poena, sedam završnih dodavanja i dve uhvaćene lopte.
Milvoki je protiv Memfisa Marka Gudurića 127:114 nastavio sjajnu pobeda i stigao do 17. u nizu.
Ponovo je dominirao Janis Adetokumbo sa 37 poena, pratio ga je Kris Midlton sa 26, a kod Grizlisa je najbolji bio Džaren Džekson sa 40. Gudurić se za 13 minuta nije upisao u strelce, promašio je svih pet šuteva, a imao je dva skoka.
Vredi istaći i da su prethodne noći Los Anđeles Klipersi savladali Minesotu 124:117, uz 46 poena Pola Džordža i 42 Kavaja Lenarda, dok su šesti uzastopni trijumf upisali Los Anđeles Lejkersi nad Majamijem 113:110 na krilima tandema Lebron Džejms - Entoni Dejvis, prenosi Tanjug.
Džejmsu je nedostajao skok za trip-dabl, pored 28 poena i 12 asistencija, a Dejvis je upisao 33 koša i 10 uhvaćenih lopti.
Ostali rezultati: Orlando - Hjuston 107:130 Filadelfija - Nju Orleans 116:109 Atlanta - Indijana 100:110 Čikago - Šarlot 73:83 Juta - Golden Stejt 114:106

Pobeda koja ne sme da zaslepi
Pobedom 4:1 Partizan je rekao zbogom Evropi za ovu sezonu. Rezultatski ubedljiv trijumf protiv Astane nije imao nikakav takmičarski značaj, ali je nesumnjivo svima „crno-belima” srce puno. Sada već šestostruki uzastopni prvak Kazahstana je na žrebanju za Ligu Evrope bio u drugom „šeširu”, a „crno-beli” u četvrtom. A u oba megdana su bili bolji (u Nur-Sultanu je bilo 2:1 za goste).
Međutim, to „parnom valjku” nije pomoglo da bude među dve najbolje ekipe u grupi i uđe u šesnaestinu finala. Ispostavilo se da mu je nedostajala para da dovrši „asfaltiranje” AZ-a, mada je i u Beogradu i u Hagu imao ne samo vođstvo, nego i igrača više. Da je iz bar jednog megdana izišao kao pobednik (oba su završena 2:2) prezimio bi, što se kaže, u Evropi.
Partizan nije umeo da sačuva ili da poveća prednost, koju je stekao, iako je u Holandiji baš imao priliku kakva samo može da se poželi. Posle toga je nagazio gotovo na iste grabulje i protiv Napretka (i tu je, i to u Humskoj, ne samo vodio 2:0, nego je čak i izgubio).
Protiv Astane je u prohladnoj noći vrlo brzo zagrejao svoje pristalice, pošto je već u 26. minutu bilo 3:0 za njega! Dakle, postigao je taj treći gol za kojim se žalilo na dve navedene utakmice, jer bi tada, navodno, time sve bilo rešeno u njegovu korist.
To preimućstvo od tri gola sada je sačuvao. Čak je poveo i s 4:0, a počasni gol kazahstanski tim je postigao slučajno, jer se lopta odbila od Partizanovog igrača, pa golman Kljajić nije mogao ništa da učini.
Međutim, ruku na srce, „crno-beli” su protiv Astane i posle 3:0 bili na mukama. Imali su gosti i u prvom poluvremenu dve lepe prilike da daju gol, a u nastavku su baš bili strašni. U prvih dvadesetak minuta drugog dela potpuno su iznenadili domaćina, čiji su igrači verovatno smatrali da se protivnik već predao.
Nije bilo tako. Astana se potpuno preorijentisala na napad valjda sa željom da izbegne poraz zbog koga bi izazivala podsmeh.
A mogla je da postigne i više! Bila je odbrana Partizana na velikim mukama, a nekoliko puta ju je spasla i sreća. Da se tada zatresla Stojkovićeva mreža, koji je sačuvao svoj gol i kada je izgledalo da nema spasa, pitanje je kako bi se, imajući u vidu nedavne Partizanove „konfuzije” u praktično dobijenim utakmicama, izbegao belaj.
Milošević je i ovoga puta (izuzetak je onaj okršaj na Old Trafordu) besprekorno pripremio ekipu za megdan. Ali, kada je postignuto ono što se želelo i kada je protivnik, uvidevši da nema čemu da se nada, krenuo na sve ili ništa, njegova ekipa se nije odmah snašla. Da su gosti smanjili na 3:1 krajem prvog poluvremena ili na početku drugog, pitanje je da li bi Partizan s onim teškim, a svežim, sećanjima na mečeve s Holanđanima i Kruševljanima, odoleo panici i izbegao haos u finišu.
Puki rezultat često zavara. Kao što neželjeni ishod pomrači dobru igru, tako i ovako bleštav rezultat, kakav je zasluženo ostvaren protiv Astane, može da zaslepi, pa da se ne vidi smrtonosna opasnost, koja je kako-tako izbegnuta.
    </div>
    <div id="kolumna">
Kakav Sveti Dimitrije ako si rođen u Austriji
Kada idete opet dole?
Sigurna sam da je ovo pitanje kod nas „jugosa” u Austriji često koliko i pitanje: „Šta ima”?  Postavlja se na slavama, žurkama, u kafiću, klubu, restoranu, kućnim posetama, pa čak i na poslu, iako su kolege uglavnom Austrijanci.
Mene pitaše moje kolege Austrijanci, nakon što sam nagovestila da narednih dana neću biti tu, je l’ ideš opet dole? Odgovorih im ponosno da idem i ukratko objasnih kojim povodom.
„Po pravoslavnoj veri i srpskom običaju svaka porodica ima svog sveca zaštitnika koji se svake godine proslavlja. Moja „nova“ slava je Sveti Dimitrije i proslavljamo je 8. novembra. Udajom za mog muža, prihvatila sam njegovu slavu, odnosno slavu njegove porodice.”


Gužva na ulicma Beča 
Klimnuše glavom svi kao da znaju ili bar misle da znaju o čemu govorim, a znam da im je kroz glavu prolazilo: „Kakav svetac zaštitnik, ako si rođena u Austriji, živiš i radiš ovde, zašto prihvataš tu takozvanu slavu tvog muža? Zar to nije nametanje? Imaš li pravo da odbiješ to?
Na trenutak razmišljah da nastavim sa svojim poslom i pustim ih sa svim tim pitanjima koja su im se motala po glavi, ali ipak odlučih da progovorim i ispričam nešto malo više o slavi, Srbima i običajima. Kad ja znam svaki njihov praznik i kako ga praznuju, mogu oni naučiti nešto i o mom prazniku.
Objasnih im da se slava prenosi sa kolena na koleno, da postoje obeležja bez kojih se slava ne može slaviti (iako to ne poštuju sve porodice, ali to je neka druga tema): žito, sveća, slavski kolač i vino. Ispričah im o lomljenju kolača i mirisu tamjana koji se kućom širi. Da se tamjanom kade kolač, članovi porodice, ikona i cela kuća.


U sred mog ponosnog izlaganja me prekide kolega rekavši: „Pa to mi deluje više kao neki ritual, a šta je svrha svega toga”? A to pitanje kao da sam jedva čekala. Odgovorih mu da je svrha slave zahvaliti se svecu na tome što taj dan provodimo svi na okupu, što nam taj dan dolaze rodbina, dobri prijatelji i kumovi na ručak.
Što svakome bude bar jednom u toku dana na trenutak jasno da koliko god brz, stresan i haotičan ovaj život bio, nismo sami. Postoje ljudi koji se brinu o nama kada nismo tu i koji od sreće ne skidaju osmeh sa lica kada jesmo.
Tu se zaustavih, sedoh za radni sto i završih odgovor u svojoj glavi, jer svakako ne bi razumeli taj osećaj koji se javlja kada pogledaš u kandilo ispred ikone u kojem tinja plamen, pogledaš oko sebe, prekrstiš se i zahvališ se Bogu, svetom Dimitriju i svim svecima na tako divnom osećaju.
 
Manuela Jolović - Austrija
    </div>
    <div id="magazin">
Telenor odbacio Huavej, odabrao Erikson za 5G
LONDON – Najveći norveški operater bežične telefonije, „Telenor”, odabrao je švedsku firmu „Erikson” za isporuku dela opreme svoje nove brze 5G mreže, okončavši deceniju saradnje s kineskim tehnološkim gigantom „Huavejem”.
Kompanija je u petak najavila da će postepeno ukloniti opremu „Huaveja” dok nadograđuje radio opremu za sledeću generaciju mobilne mreže.
Taj potez bi verovatno mogao da udovolji SAD koje lobiraju kod svojih evropskih saveznika da potisnu kinesku kompaniju zbog strahovanja od „kibernetičke špijunaže”.
Kompanija „Telenor” je objavila da je „obavila opsežnu procenu bezbednosti” birajući partnera, uz razmatranje faktora kao što su tehnički kvalitet, komercijalni uslovi i sposobnost za inoviranje i modernizaciju, izjavio je izvršni direktor „Telenor grupe” Sigve Breke.
„Na osnovu sveobuhvatne procene, odlučili smo da uvedemo novog partnera za ovaj važan tehnološki pomak u Norveškoj”, rekao je Breke, javlja Tanjug.
„Telenor” koji se udaljava od „Huaveja” deceniju pošto su započeli saradnju, rekao je da će nastaviti da koristi opremu od kineske kompanije tokom prelaska na novu mrežu u narednih četiri do pet godina.
„Telenor” je ranije već bio odabrao „Eriksona” i finsku „Nokiju” da izgrade „jezgro” 5G mreže.
„Telenor” ima mobilne mreže u nordijskim i drugim zemljama Evrope i u Aziji.
„Huavej” je odbio da komentariše odluku o prekidu saradnje, a „Erikson” nije odgovorio na zahtev za komentar.
Evropske kompanije mobilne telefonije su pred teškim poslovnim odlukama jer su usred geopolitičke bitke zbog „Huaveja”.
Kompanije za bežičnu telefoniju se opredeljuju za „Huavej” koji ima reputaciju zbog jeftine, a pouzdane opreme, ali američki zvaničnici upozoravaju saveznike da vlasti komunističke Kine mogu tu kompaniju da koriste za špijuniranje, što ta kompanija uporno negira.
Superbrze 5G mreže i inovacije koje one obećavaju da će doneti – telemedicina i automatizovane fabrike, snažno će se oslanjati na softver u „jezgru” mreže, za koji SAD kažu da je bezbednosno ranjiviji od prethodnih.
„Huavej” je ove nedelje postigao i jedan uspeh jer je nemačka „Telefonika Dojčland” objavila da je odabrala tu kinesku firmu i finsku „Nokiju” da joj zajedno isporučuju opremu za verziju 5G radio mreže manje brzine.
Nemačka kompanija je upozorila da je češće „Huaveja” podložno nemačkim zakonskim odredbama o tehnološkoj bezbednosti koje Vlada Nemačke može da pooštri za buduću tehnologiju 5G.

Rusi i Japanci prave robota za rad na Mesecu
MOSKVA - Ruska kompanija Android Tehnolodži i japanski startap GITAI planiraju da naprave robota koji će funkcionisati na površini meseca, rekao je izvršni direktor ruske kompanije Jevgeni Dudorov za TAS S.
„Kolege iz Japana razmišljaju otprilike u istom pravcu kao i mi, posmatrajući korak po korak dizajn robotskih sistema za istraživanje bliskog i dalekog svemira. I jedni i drugi identifikujemo Mesec, odnosno robotske sisteme koji bi mogli da funkcionišu i obavljaju zadatke na Mesecu kao naš osnovni cilj”, rekao je on.
Prema Dudorovu, GITAI se specijalizovao za antropomorfne robote i koristi kontrolere slične onima koje je razvila Android Tehnolodži. Uređaj omogućava upravljanje robotima u režimu za avatar, tokom kojeg bi oponašao radnje ljudskog kontrolera da bi izveo određene manipulacije.
Preliminarni dogovor o saradnji postignut je kada su japanski predstavnici kompanije posetili Rusiju ove nedelje, prenosi Tanjug.
„Potpisaćemo sporazum o saradnji. Kasnije ćemo napraviti zajedničku strukturu planova za 2020, 2021. i druge godine „, rekao je Dudorov i dodao da će dogovor uskoro biti potpisan.
    </div>
    <div id="vesti">
Hapšenja u Albaniji posle zemljotresa
TIRANA – Albansko tužilaštvo izdalo je 17 naloga za hapšenje po optužbama za ubistvo i zloupotrebu službenog položaja zbog smrti 51 osobe u zemljotresu jačine 6,4 stepeni prošlog meseca, kada se urušilo više desetina zgrada, saopštila je policija, dodajući da je devet osoba uhapšeno danas.
Policija i tužilaštvo navode da su probitne istrage pokazale da je jedan od uzroka stradanja ljudi u urušenim zgradama to što se graditelji, inženjeri i investitori nisu pridržavali pravila, normi i standarda bezbedne izgradnje, prenosi Rojters.
Od devetoro uhapšenih, dvoje su vlasnici dva hotela koji su se urušili u Draču, kada su stradale četiri osobe, a treća osoba je menadžer hotela koji je namenjen policiji za odmor i u kojem je poginuo visoko rangirani policijski zvaničnik, prenosi Tanjug.
Policija navodi da su oba hotela na plaži na Jadranskom moru izgrađeni nelegalno, a da je drugi i legalizovan nelegalno.
Navodi i da su neke od 17 osoba, koje traži tužilaštvo, pobegle nakon zemljotresa 26. novembra.
EU najavila donatorski skup za obnovu Albanije
TIRANA – Evropska komisija saopštila je danas da su se članice EU dogovorile da u januaru u Albaniji održe donatorski skup kako bi se prikupila pomoć za obnovu te zemlje posle zemljotresa u kojem je nastradala 51 osoba.
Predsednica EK Ursula fon der Lajen navela je da su se članice EU obavezale da će pomoći u dugoročnoj obnovi, prenosi AP.
U zemljotresu jačine 6,4 stepeni Rihterove skale u novembru, više od 13.000 ljudi je ostalo bez domova, a oštećeno je više od 14.000 zgrada, javlja Tanjug.
Albanija je zatražila međunarodnu finansijsku pomoć za obnovu koja treba da se završi do kraja 2020. godine. Vlada u Tirani namenila je 117 miliona dolara za tu namenu.

Kandidatkinja za predsednicu Hrvatske za zabranu uzvika „Za dom spremni”
PULA – Kandidatkinja Radničkog fronta i SRP-a za predsednicu Hrvatske Katarina Peović izjavila je da uzvik „Za dom spremni” treba apsolutno osuditi kao zločinački, jer je, kako je rekla, „služio u zločinačke svrhe”.
Ona je to izjavila povodom odluke Visokog prekršajnog suda po kojoj uzvik pevača Marka Perkovića Tompsona „Za dom spremni” iz pesme „Bojna Čavoglave” ne predstavlja nezakonito ponašanje, preneo je danas portal Indeks.
„Sve interpretacije koje povezuju taj uzvik s operama i sličnim izmišljene su i prazne priče. Uzvik 'Za dom spremni' potrebno je zabraniti, i to vrlo jasno i izričito”, istakla je Peovićeva u Puli gde se u okviru kampanjedružila s građanima, javlja Tanjug.

Donose zakon protiv crkve koja je osnovala Crnu Goru
Mitropolit crnogorsko-primorski Amfilohije kazao je danas da zahtevaju da se crkvi i drugim verskim zajednicama vrati ono što je opljačkano nakon 1945. godine, pa da se nakon toga donese normalan i evropski zakon o verskim zajednicama.
Amfilohije je ocenio da je neshvatljivo u savremenoj Evropi da bi sekularna država htela imovinu i hramove crkve.
To nije bilo ni u vreme kralja Nikole.
Amfilohije je na konferenciji za štampu povodom Crkveno-narodnog sabora koji se u Nikšiću održava 21. decembra, istakao da su zabrinuti što Vlada pokušava da donese anticrkveni zakon protiv crkve koja je temelj Crne Gore i koja je osnovala Crnu Goru.
Mitropolit je naglasio da se svake godine prenose mošti Svetog Simeona dajbabskog, navodeći da je to prirodno da se uradi i sa Vasilijem Ostroškim.
To se, kako je kazao, radi i u Rusiji i drugim zemljama.
Amfilohije je istakao da su na Sabor mira i pomirenja 21. decembra pozvani svi, pa i oni koji se „ljute na njega i episkopa budimljansko - nikšićkog Joanikija”.
On je kazao da sadašnja vlast nastavlja raskole zakonom o slobodi veroispovesti.
Amfilohije je ocenio da će crkva zakonskim sredstvima braniti svoju imovinu.
„Svi ti hramovi pripadaju Crnoj Gori i niko ih neće nositi iz Crne Gore”, poručio je Amfilohije, prenose „Vijesti”.
On je predstavnike vlasti nazvao kumrovačkim đacima koji se ponašaju gore od onog iz Kumrovca, navodeći da ga čudi ko je sastavio takav zakon.
Episkop budimljansko-nikšićki Joanikije je kazao da je namera Zakona o slobodi veroispovesti zlokobna, da se još jednom opljačka crkvena imovina.
Zakon je, kako je ocenio, udar na našu veru i da se vera ponizi.
„Ne možemo dozvoliti da nam se otima i da budemo diskriminisani. Da nam otima onaj koji se predstavlja kao demokrata", kazao je Joanikije.
Poručio je da neće odustati od odbrane crkvene imovine i pozvao na dijalog.

Papa sledeće godine dolazi u Crnu Goru
PODGORICA - Poglavar Rimokatoličke crkve, papa Franja, posetiće Crnu Goru iduće godine, potvrđeno na sastanku pape i premijera Crne Gore Duška Markovića danas u Vatikanu, saopšteno je iz Vlade Crne Gore.
Poseta pape Crnoj Gori imaće istorijski značaj, saopštili su iz Vlade.
Papa Franja je na sastanku sa Markovićem pohvalio politike koje Crna Gora ostvaruje, a tiču se ekumenizma, kulture, ekologije i humanizacije u svim sferama društvenih odnosa, naveli su iz Vlade.
Premijer je u Vatikan otišao na poziv državnog sekretara Pjetra Parolina.
Kako je rečeno iz vlade, poseta Markovića je ranije dogovorena, ali dolazi u osetljivom trenutku kada Vlada planira da usvoji Zakon o slobodi veroispovesti koji se odnosi i na imovinu Katoličke crkve u Crnoj Gori.
Poglavar Rimokatoličke crkve je u pismu koje je letos dobio od srpskog patrijarha Irineja posebno apostrofirao zabrinutost povodom predloga novog zakona.
Zakon o verskim slobodama mora da bude donesen po demokratskim principima, da ga prihvate sve verske zajednice, kazao je poglavar papa u pismu Irineju, koji je objavljeno na sajtu Mitropolije Crnogorsko-primorske.
Vlada Crne Gore usvojila je Predlog zakona o slobodi veroispovesti, koji podrazumeva da sve verske zajednice moraju dokazati da su pre 1918. bili vlasnici crkvene imovine, inače će im biti oduzeta, a kojem se oštro protivila Srpska pravoslavna crkva, prenosi Beta.
Opozicija je tražila da se Zakon o kome inače treba da se raspravlja 24. decembra na Katolički Božić povuče, a Demokrate su zbog toga napustile Odbor za reformu izbornog zakonodavstva koji je bio pred finalnim dogovorom izbornih uslova.

Nije svaka plastična kesa ista
Za samo dvadesetak dana običnih, plastičnih kesa neće biti u prodavnicama i na pijacama. Njihovo mesto, po odluci grada, moraće da zauzmu cegeri, papirne ili biorazgradive kese.
Koliko su trgovci spremni da sprovedu ovaj propis koji se u „Službenom listu” grada nalazi još od septembra prošle godine biće jasnije već prvih dana januara kada on zaživi u praksi.
Veliki trgovinski lanci su uglavnom već preduzeli mere da umanje upotrebu običnih plastičnih kesa. Počeli su da ih naplaćuju pa su se ubrzo videli i konkretni rezultati. Korišćenje plastičnih kesa smanjeno je gotovo za 70 odsto.
Posle ovog koraka potrošači su polako prešli na alternativne načine pakovanja kupljene robe – nose cegere ili kupuju papirne kese. Jedna od alternativa za pakovanje robe su i takozvane biorazgradive kese.
Velikom broju kupaca nije najjasnije zašto jednu vrstu plastičnih kesa, onu običnu, menja druga vrsta i koja je u stvari razlika između njih.
– „Obične” plastične kese prave se od petrohemijskih sirovina koje se dobijaju preradom nafte (najčešće su izrađene od polietilena i imaju oznaku PE). Mogu više puta da se upotrebljavaju i da se recikliraju. Ove kese su po zapremini veliki otpad, ali po masi nisu jer im je masa mala. Zbog toga je za reciklažu potrebno sakupiti velike količine kesa, ali pitanje je koliko je to isplativo. Trenutno se mali procenat ovih kesa reciklira – kaže Melina Kalagasidis Krušić, redovni profesor Tehnološko-metalurškog fakulteta.
Po definiciji Američkog društva za testiranje materijala, biorazgradivi materijal je onaj koji se može razgraditi pod dejstvom mikroorganizama na netoksične i ekološki prihvatljive ostatke. Taj proces može da traje od mesec dana do nekoliko meseci, u pojedinim slučajevima godinu i duže. Brzina razgradnje zavisi od više faktora: odabranog materijala, temperature, vlage, kiseonika...
– Biorazgradive kese se obično prave od obnovljivih sirovina (dobijaju se iz biljaka i životinja), ali postoje i kese izrađene od petrohemijskih razgradivih sirovina. Obične plastične kese ne mogu da se razgrade pod dejstvom mikroorganizama tako da se sa tog aspekta smatraju nerazgradivim. Za njihovu razgradnju u prirodi pod dejstvom svetlosti i drugih faktora potrebno je mnogo godina (po nekim istraživanjima oko 50, dosta zavisi od uslova, ali svakako je više desetina godina), tako da se i sa tog aspekta smatraju nerazgradivim – objašnjava Kalagasidis Krušić.
Osim biorazgradivih, postoje i razgradive kese. To su one kojima su dodati odgovarajući aditivi za podsticanje njihove razgradnje pod dejstvom svetlosti ili toplote u mnogo kraćem vremenskom periodu (dve godine) u poređenju sa običnim plastičnim kesama. Ne mogu mnogo puta da se upotrebljavaju kao obične plastične kese i ne recikliraju se.
– Postoje i kompostirajuće kese kao što su one koje su izrađene od derivata poli(mlečne kiseline). Nose oznaku PLA. Kompostiranje podrazumeva kontrolisanu biološku razgradnju materijala. Kod ove razgradnje je veoma važno da se to uradi pod odgovarajućim i kontrolisanim uslovima – kaže Kalagasidis Krušić.
Kada je reč o razgradivim i biorazgradivim kesama i procesu njihove proizvodnje, proizvođači koriste, u suštini, iste metode kao i za obične. Menja se materijal, aditivi i prema tome se podešavaju uslovi proizvodnje.
Ukidaju se samo kese za jednokratnu upotrebu
Među sugrađanima se pojavila bojazan oko upotrebe plastičnih kesa poput onih za đubre. Ali nema razloga za brigu jer zabrana ne važi za kompletno sve kese. Ukidaju se jednokratne, plastične debljine od 15 do 50 mikrona koje po sastavu nisu biorazgradive, one koje su se najčešće dobijale u radnjama, na pijacama...
Za određenu robu, poput ribe i voća, koristiće se i dalje tanke kese koje se lako razlažu. One će ostati u upotrebi do daljeg jer u njima ima najmanji procenat štetnih materija.
Izuzeće od pravila biće aerodrom gde će moći da se nastavi sa upotrebom običnih plastičnih kesa.
Što manje, to bolje
U Srbiji se do 2019. godišnje proizvodilo između 7.000 i 9.000 tona otpada od plastičnih kesa.
Evropske direktive predviđaju da se smanji upotreba običnih plastičnih kesa. To bi trebalo da se realizuje u dva talasa u razmaku od pet godina. Prvo bi broj kesa sa 300 koliko ih je do prošle godine u proseku koristio građanin Srbije pao na 90, a zatim na 40 po glavi stanovnika.

Od sutra vozom iz Lazarevca i Barajeva do centra
Novi uspeh u sve boljem povezivanju beogradskih opština omogućiće građanima Lazarevca i Barajeva da od sutra imaju direktnu i brzu vezu sa centrom grada, kroz dve nove linije BG voza, izjavio je gradonačelnik Beograda prof. dr Zoran Radojičić.
Nakon što smo 1. septembra uveli liniju do Mladenovca, nastavljamo sa umrežavanjem prigradskih opština i gradskog jezgra, rekao je gradonačelnik.
Radojičić je naveo da će jedna linija saobraćati na relaciji Lazarevac-Ovča-Lazarevac, a druga na liniji Lazarevac-Resnik-Lazarevac.
Istovremeno, saopštio je Beoinfo, biće uvedena i probna kružna autobuska linija, koja će povezivati železničku i autobusku stanicu, a red vožnje biće usklađen sa polascima i dolascima BG voza.
Iz ličnog iskustva znam koliko je uvođenje ove linije značajno za sve stanovnike Lazarevca koji rade ili studiraju u centru Beograda. Samo u jednom pravcu, oni će moći da uštede skoro 15-20 minuta, odnosno i do 40 minuta dnevno, kaže Radojičić, dodajući da direktna linija podrazumeva i veći komfor.
„Mnogo puta sam, pogotovo u studentskim danima, putovao na relaciji Lazarevac-Beograd. Tokom novogodišnjih praznika, to je podrazumevalo i velike gužve. Zbog toga mi je posebno drago što za vreme mog mandata uvodimo upravo ovu liniju”, rekao je Radojičić.
Zahvalan sam, ističe on, svim saradnicima angažovanim na ovom zadatku, kao i „Železnicama Srbije” i Ministarstvu građevinarstva, saobraćaja i infrastrukture sa kojima radimo na projektu proširenja kapaciteta BG voza.
„Uveren sam da jačamo osećaj pripadnosti građana našoj metropoli kroz sve brojnije i brže veze svih opština unutar Beograda, na putu ka najvišem cilju koji smo sebi zadali u razvoju gradskog transporta: beogradskom metrou”, zaključio je Radojičić, prenosi Tanjug.
    </div>
    <div id="kultura">
Zataškavanja oko smrti pesnika
Branka Miljkovića nikako ne mogu da zamislim kao ostarelog pesnika, akademika. Da ga nisu ubili mislim da ne bi ni živeo preterano dugo. Prosto bi izgoreo. Sa druge strane Miljković je heroj i nije ni čudo što je mladim pesnicima i danas uzor, inspiracija. Bio je princ pesnika!
Prozni i dramski pisac Dejan Stojiljković na ovaj način u dahu nam je pre neki dan u Nišu nagoveštavao šta čini okosnicu njegovog novog dramskog teksta „Zvezda nad prazninom” kako će se zvati i njegov budući roman u čijem središtu je Branko Miljković, jedan od najmarkantnijih srpskih i jugoslovenskih pesnika 20. veka koji je tragično napustio ovaj svet sa svega 27 godina, u noći između 11. i 12. februara 1961. godine u Zagrebu.
Narodno pozorište u Nišu predvođeno direktorom Spasojem Ž. Milovanovićem naručilo je od svog sugrađanina Dejana Stojiljkovića dramski tekst posvećen Branku Miljkoviću. Iza tiražnog Stojiljkovića, autora romana „Duge noći i crne zastave”, „Znamenje anđela”, „Kainov ožiljak” (u četiri ruke sa Vladimirom Kecmanovićem), „Olujni bedem”…, su godine i godine istraživačkog rada. Drama „Zvezda nad prazninom” bavi se, kako otkriva za „Politiku”, odnosom totalitarnog režima prema pojedincu, odnosno umetniku. Ovo svoje novo dramsko delo nazvao je po stihu Miljkovićeve pesme „Sećanje na pokojnika” u kojoj je pesnik tugovao. Zvezda kao zvezda petoraka, sa druge strane praznina, a Branko Miljković tu negde između. Premijera je planirana za 11. mart 2021. kojom će biti ujedno otvoren treći festival „Teatar na raskršću”.
– Ovo je moj najteži književni zadatak do sada. Radim u etapama, da ne bih nekoga povredio ili loše interpretirao, vodim računa da donesem iskren prikaz bez šminke. Dok sam proučavao građu, prva misao koja mi se javila bila je: zataškavanja. Pričao sam sa Miljkovićevim vršnjacima, istraživao policijske dosijee kako bih konstruisao Brankovu ličnost. Bio je vrlo kontroverzan čovek, neverovatna persona. Proučavajući iznova i iznova njegovu poeziju do onih koji su pisali o Miljkovićevom pesničkom opusu od Pervića, preko Džadžića došao sam do spoznaje da su ga mnogi pogrešno tumačili. Ključ za njegovu poeziju je starogrčka i rimska mitologija, drugi ključ je njegova trauma iz rata. Miljković je bio svedok bombardovanja i ratnih strahota. Čuvena njegova pesma „Uzalud je budim” posvećena je komšinici Ruži koju je pogodio geler zbog čega je bila u komi, a Miljković je slušao kako po komšiluku ljudi to pričaju, pa su tako i nastali ovi stihovi. Isto tako smatram, da je Miljkovićev najcitiraniji stih „Ubi me prejaka reč” potpuno pogrešno tumačen. Zapravo, to znači ubi me vatra, a asocira na mit o Prometeju, jer je Branko smatrao da su pesnici savremeni Prometeji.
Cela ta priča šta se desilo u Zagrebu u noći između 11. i 12. februara 1961. godine kada je stradao Miljković je, prema njegovim rečima, pravi horor. Šta se i kako desilo? Zašto je ubijen Branko Miljković, zašto su ga pronašli kako kleči sa nakrivljenim šeširom? Dejan Stojiljković ima dve teorije.
– Moja priča je da se posvađao sa nekim ljudima u kafani u Zagrebu, budući da je bio bučan čovek i da su ga u toj tuči ubili. Onda su se pojavili agenti Službe državne bezbednosti, odvukli njegovo telo u Ksaversku šumu i obesili na granu debljine dečije ruke, ali su ceo slučaj trapavo zataškali, iz prostog razloga jer je 1961. bratstvo i jedinstvo bilo vrlo osetljiva stvar. Prisetimo se njegovog čuvenog ekscesa zbog razočaranosti u Tita kada je vikao: „Zašto ubijaju pesnika u socijalizmu”. Tada su ga prvi put priveli, a poznato je da je imao i policijski i debeovski dosije – navodi naš sagovornik i dodaje:
– U trenutku kada je ubijen imao je devojku, sumnjam u ono pismo koje je poslao Petru Džadžiću, gde Miljković kaže: „Moje pesme traže moju glavu” govoreći o nedavno preminuloj Milici Nikolić, da je navodno, ta žena bila „potreba moga duha”. Mislim da je to bio falsifikat, da služi samo da bi se zataškao zločin. To je jedinstven slučaj da se jedno ubistvo zataškava kroz književnu teoriju. Ta Džadžićeva knjiga je skandalozna, Pervićevi zapisi isto tako. Čak znam priču da je Miljkovićeva majka Marija Brailo, Jevrejka iz Dalmacije, u to vreme srela Pervića i rekla mu: „Ako budeš govorio da se moj Branko ubio, sledeći put ću poneti jaja i gađaću te.” Miljkovićevi roditelji nikad nisu poverovali da se njihov sin ubio.
Ključni čovek u celoj ovoj priči, tvrdi naš sagovornik, je Oskar Davičo, kojeg opisuje kao „vrlo negativnu pojavu” i „veoma opasnog čoveka”.
– Milica Nikolić bila je izuzetan poznavalac književnosti, čitao sam njena pisma Branku Miljkoviću, sa memorandumom „Dela” što znači zvanična prepiska, a koja su na momente veoma intimna. Posle se udala za Daviča, a zajedno nikada nisu hteli ili smeli da se sretnu sa Miljkovićevim roditeljima, niti da ih pogledaju u oči. Milica Nikolić je mnogo toga znala, ali nikada nije ni reč progovorila o slučaju Branka Miljkovića.
Dramski tekst „Zvezda nad prazninom” Stojiljković piše u formi trilera, samo što će, smatra, ova priča, izazvati razne kontroverze, naročito u vezi sa komesarima tog vremena.
– Posebno neke pojedinosti koje do sada nisu bile poznate, biće tu i dosta ironije. Nedavno sam razgovarao sa Miljkovićevim vršnjakom koji živi u inostranstvu, zajedno su učili u gimnaziji. Pitao sam ga kakva je reakcija bila u Nišu kada su saznali za smrt Branka Miljkovića. Da li je verovao neko da je Branko izvršio samoubistvo? Ne, kategorično mi je odgovorio. Ceo Niš je znao da je Branko ubijen, u Beogradu se govorilo „Davičo ga je stvorio, Davičo ga je ubio”. Može to neko da shvati metaforički, ali svakako u pozadini je zlokobna priča – kaže Dejan Stojiljković.
Branko Miljković je bio krupan, jak, prgav mladić i to ga je dosta odredilo. U isto vreme bio je i neverovatan erudita za te godine, zaprepašćujuće obrazovan za 27 godina.
– Neverovatno je koliko je „služba” kontrolisala književnu scenu, koja je bila pod kleštima Udbe, kojoj nije moglo ništa da promake. Miljković je pripadao takozvanoj preskočenoj generaciji, koja je bila suviše mlada da bi se pokazala u ratu, a onda su se pojavili oni, obrazovani, mladi moderni ljudi. Ovi stariji time što su krvarili za zemlju mislili su da sada ne može neka balavurdija da dođe i da im otima ono što im pripada. I tu je postojao ozbiljan sukob – primećuje Stojiljković.
    </div>
    <div id="ekonomija">
Kad država plaća za neobrano voće
Dok srpskim proizvođačima u rodnim godinama zbog niske cene trune voće jer nemaju interes da plaćaju berače, u najbližem okruženju država voćarima plaća za neobrane jabuke i mandarine.
Hrvatska je proizvođačima jabuka i mandarina isplatila 2,86 miliona evra podrške zbog neobranog ili nepokupljenog voća. Kako su preneli hrvatski mediji, posle dve godine suočavanja s mrazom, u 2018. zabeležena je hiperprodukcija, uz nedostatak radne snage, rashladnih kapaciteta, kao i nisku otkupnu cenu u trenutku berbe, što je proizvođače dovelo u nezavidnu situaciju. Ministarstvo poljoprivrede podršku je obezbedilo na osnovu Zakona o poljoprivredi. Iznos novca koji voćarima sleduje utvrđen je srazmerno površinama voćnjaka za koje je podnesen zahtev.
Pravo na ovu vrstu podrške ostvarila su čak 842 proizvođača jabuka. Ovaj sektor za tu državu je značajan jer jabuke čine 40 odsto njihove voćarske proizvodnje. Agencija Hina navodi da je za većinu proizvođača ova pomoć, koja bi trebalo da ublaži troškove uklanjanja neobranih ili otpalih plodova, bila neočekivana, jer ta zemlja do sada nije koristila ove mere podrške.
Proizvođači voća iz Srbije proteklih sezona takođe su suočeni sa gubicima zbog niskih cena voća, ali i zbog slabog interesovanja otkupljivača. U julu ove godine plantaže u Šumadiji i Zapadnoj Srbiji plavile su se od opalih ranih sorti šljiva, naše dominantne voćne vrste, za koje proizvođači nisu uspeli da nađu kupce. Čak ni za 10 dinara po kilogramu, ceni desetostruko nižoj od prošlogodišnje.
Smanjeno interesovanje kupaca iz Rusije dosta je doprinelo ovakvom stanju, a uz ucene hladnjačara, koji su zbog velike ponude obarali cene voća, u sličnoj poziciji bili su i proizvođači višanja, malina, pa i jabuka.
Profesor voćarstva Zoran Keserović smatra da je ova podrška izuzetno korisna za proizvođače i da bi i u Srbiji imala smisla, jer je proteklih nekoliko godina bilo teško za voćare. Kaže da je reč o meri koju je izdejstvovala hrvatska Agencija za razvoj poljoprivrede – državna agencija u kojoj radi veliki broj ljudi zaduženih za praćenje svih segmenata u agraru.
– Voćarstvo zapošljava veliki broj ljudi u Hrvatskoj, kao i u Srbiji. To su ljudi koji ostaju na selu i ako im se ne pomogne u teškim godinama, a one jesu bile teške, počeće da krče voćnjake i napuštaju proizvodnju – smatra naš sagovornik i dodaje da je svojevremeno predlagao da se od izvoza voća i drugih poljoprivrednih proizvoda oformi poseban fond (od jedan odsto) kako bi se u takvim situacijama pomoglo proizvođačima koji su ugroženi. – Kada određeni strateški proizvod, kao što su jabuke, maline ili višnje, „uđe u krizu” iz ovog fonda proizvođači bi mogli da dobiju subvencije – ističe Keserović i dodaje: – Treba ipak uzeti u obzir da se poljoprivreda u Hrvatskoj u značajnom iznosu finansira iz zajedničkog EU budžeta za poljoprivredu. To donosi i znatno veće subvencije od onih u Srbiji, zbog čega su naši proizvođači dovedeni u tešku situaciju, jer ne mogu da budu konkurentni.
Keserović smatra da je naš budžet za poljoprivredu mali ako se uzme u obzir doprinos poljoprivrede i prehrambene industrije u BDP-u. Nije ni pet odsto. Voćari u Hrvatskoj imaju za integralnu proizvodnju 450 evra i 150 litara subvencionisanog goriva. I pored toga, smatra da je Srbija daleko jača u voćarstvu od Hrvatske.
– Dolaze godine kada će najveći problem biti skupa radna snaga. Ti izdaci danas kod određenih voćnih vrsta imaju izuzetno veliki udeo. Kod jabuka je još i podnošljivo kod proizvođača koji imaju visoke prinose.
Podseća da je problema bilo kod berbe višanja.
– Troškovi za ručnu berbu bili su od 18 do 20 dinara po kilogramu, a cena 30 dinara. Kada se uzme u obzir cena zaštite voćnjaka, koliko proizvođač može da zaradi ako nema savremene tresače? Zato će primena savremene mehanizacije u svim fazama biti neophodna u narednim godinama – kaže profesor Zoran Keserović.

Brnabić čestitala građanima poboljšanje kreditnog rejtinga
Predsednica Vlade Srbije Ana Brnabić čestitala je danas građanima Srbije poboljšanje kreditnog rejtinga Srbije sa nivoa BB na BB+, što znači poboljšanje kvaliteta života građana, bolje zarade, više stranih i domaćih investicija, povoljnije kamate i više ulaganja u infrastukturu, škole i bolnice.
„Za građane to znaci još više posla, kvalitetniji život i bolje zarade, više investicija i zato im čestitam na ovoj fenomenalnoj vesti”, poručila je Brnabić na konferenciji za novinare u Vladi Srbije.
Ona je istakla da, ukoliko se ovako nastavi, Srbija bi sledeće godine mogla da dođe do investicionog rejtinga što će, kako je ocenila, biti istorijski uspeh.
„Ovo je uspeh, ne samo vlade, predsednika Srbije, nezavisnih institucija, već svih građana poslodavaca, sindikata, svih nas koji smo radili zajedno da dođemo do ogromnog priznanja”, istakla je predsednica Vlade Srbije.
Prema njenim rečima, pored nezaposlenosti koja je sada ispod 10 odsto, građane očekuju do kraja godine još povoljnih vesti, između ostalog, početak radova na izgradnji Moravskog koridora, završetak deonice na auto-putu Miloš Veliki, završetak prve faze naučno-tehnološkog parka u Novom Sadu...
„Mislim da danas možemo biti ponosni i srećni na sve što smo postigli”, rekla je Brnabić, prenosi Tanjug.

Kreditni rejting potvrda uspešne ekonomske politike Srbije
Povećanje kreditnog rejtinga Srbije sa BB na BB+ kao i pozitivni izgledi za sticanje investicionog rejtinga, potvrda je dobrog ekonomskog puta na kojem se nalazi zemlja, ocenila je guvernerka Narodne banke Srbije Jorgovanka Tabaković.
„To što je rejting agencija Standard and Pur pored povećanja kreditnog rejtinga, Srbiji odmah dodelila i pozitivne izglede za njegovo dalje povećanje, jeste potvrda da smo na dobrom putu i da se rezultati ekonomske politike koju vodimo vrednuju na pravi način”, izjavila je Tabakovićeva.
Odluku da poveća kreditni rejting Srbije, agencija je donela u uslovima potvrđene otpornosti srpske privrede na spoljne šokove i rasta vođenog investicijama, značajnog poboljšanja makroekonomskih pokazatelja, adekvatne monetarne politike i čvrste fiskalne discipline, navodi se u saopštenju Narodne banke Srbije.
Agencija hvali rezultate Narodne banke na planu očuvanja niske i stabilne inflacije, i očekuje da će Centralna banka i u narednom srednjoročnom periodu održavati stabilnost cena.
Analizirajući kretanja u bankarskom sektoru, Agencija ističe značaj rezultata NBS na planu održivog smanjenja problematičnih kredita, za blizu 75 odsto od početka primene Strategije za njihovo rešavanje.
U prilog stabilnosti domaćeg finansijskog sistema, navodi se i da je bankarski sektor u Srbiji visoko kapitalizovan i likvidan, uz dobru domaću depozitnu bazu.
Tabakovićeva kaže da je Agencija, imajući u vidu razmere nasleđenog problema, očekivano prepoznala, kako je istakla, veliki posao koji su NBS i Vlada Srbije uradili na planu smanjenja učešća problematičnih kredita, koji su u oktobru spušteni na nivo od 4,56 procenata.
„Rešavanje tog problema jedan je od faktora dvocifrenog rasta kreditne aktivnosti, čime se u punoj meri daje podrška ekonomskom rastu. U prilog tome govori činjenica da je oko 80 odsto rasta u kreditiranju privrede vođeno investicionim kreditima, čime je u Srbiji stvoren još jedan važan kanal finansiranja investicionog ciklusa koji traje od 2015. godine”, dodala je guvernerka.
Ona ističe da su ocene Agencije u pogledu otpornosti srpske privrede u skladu sa stavom centralne banke da će domaći faktori rasta nadoknaditi usporavanje globalnog rasta.
„Pri tome, naše najnovije procene pokazuju da bi u poslednjem tromesečju ove godine trebalo očekivati dalje ubrzanje međugodišnjeg rasta BDP-a”, dodala je Tabakovićeva.
Na dalji rast rejtinga mogao bi da utiče i nastavak visokih stopa privrednog rasta vođenog investicijama i izvozom, uz isticanje Agencija da je u periodu 2010-2019. ukupan izvoz iz Srbije više nego udvostručen, što je, kako se kaže, jedan od najboljih rezultata u regionu.
„Srbija je sada nadomak investicionog rejtinga i na nama je da doslednom ekonomskom politikom u narednih dvanaest meseci dostignemo taj nivo”, kaže Jorgovanka Tabaković.
Procena Agencije je i da će privredni rast Srbije u 2019. godini, uprkos globalnom usporavanju, biti viši od inicijalno projektovanog i da će iznositi 3,6 odsto.
Za 2020. godinu projektuju privredni rast od blizu četiri procenta, uz nastavak dinamičnog izvoza i snažnih investicija.
Prema navodima Agencije, bitnu komponentu dinamičnog rasta upravo predstavlja otpornost srpskog izvoza koji, uprkos usporavanju eksterne tražnje, nastavlja da beleži dvocifrene stope rasta.
Važan faktor otpornosti izvoza čini, kaže se, obezbeđena diversifikacija i aktiviranje novih izvoznih kapaciteta.
Agencija naglašava i doprinos domaće tražnje privrednom rastu koja je vođena dvocifrenim rastom investicija u stabilnim uslovima poslovanja, uz rast privatne potrošnje, koji je podržan povoljnim kretanjima na tržištu rada. Kao jedan od bitnih faktora na osnovu kojeg su Srbiji odmah dodeljeni i pozitivni izgledi za dalje povećanje kreditnog rejtinga, Agencija ističe kontinuirani priliv stranih direktnih investicija i njihovo sve efikasnije ulaganje, zaključuje se u saopštenju NBS, prenosi Tanjug.

Najviše struje u Evropi izvozi Francuska, a uvozi Italija
Francuska je najveći izvoznik električne energije u Evropi u 11 meseci ove godine, a Italija najveći uvoznik, pokazala je studija evropskog tržišta interkonektora
Studija analitičke kuće EnApSys pokazala je da je Francuska u periodu od 1. januara do 30. novembra ostvarila ukupan neto izvoz električne energije od 39,4 teravatsata, pri čemu je većinu isporučila Italiji 13,3  i Nemačkoj 11 teravat časova .
Visok nivo neto izvoza pripisan je velikim količinama energije iz nuklearnih elektrana i niskim graničnim troškovima povezanim s tom vrstom energije, što je čini atraktivnom za celo evropsko tržište, prenosi portal Investitor.me.
Italija je bila najveći uvoznik električne energije, s uvozom od 36,6 TVč a najviše iz Švajcarske.
Italija će, očekuje se, povećati svoj uvoz zahvaljujući interkonekcijskim kablom sa Crnom Gorom, koji je nedavno pušten u rad.
    </div>
    <div id="vesti">
Simonovićeva pretnja opasnost po vladavinu prava
Pošto je spočitao tužiocu Predragu Milovanoviću kako ga gleda, prokomentarisao da je montirao postupak protiv njega kako bi napredovao u službi, a potom dodao da se založio za Milana Jovanovića, novinara kojem je pre godinu dana zapaljena kuća, kao da mu je advokat, Dragoljub Simonović, nekadašnji prvi čovek opštine Grocka, tužiocu je rekao da posle postupka protiv njega možda više neće biti tužilac. Da li je nekadašnji prvi čovek prigradske beogradske opštine želeo da zaplaši tužioca, izvrši pritisak na njega, omalovaži ga ili je to što je kazao samo deo taktike njegove odbrane? Da li je hteo da uruši ugled tužilačke organizacije čiji je Milovanović deo i omalovaži njen rad?
Reagujući na Simonovićevu izjavu, juče se saopštenjem oglasilo Udruženje tužilaca Srbije, upozorivši da je danas svaka direktna ili indirektna pretnja javnom tužiocu ozbiljna i uznemirujuća.
– Očekujemo da najviši predstavnici izvršne vlasti najoštrije osude izjavu bivšeg predsednika Grocke. Ova rečenica Simonovića očigledno predstavlja pritisak i na sve druge zamenike javnog tužioca koji se nađu u istoj situaciji da postupaju u predmetima u kojima su potencijalni osumnjičeni javni zvaničnici. Zato najviši predstavnici izvršne vlasti treba da osude ovakve izjave kako bi pokazali da ne dele stav i mišljenje Simonovića, te da razuvere sve zamenike javnog tužioca u Srbiji da je normalno da im zvaničnici upućuju ovakva upozorenja zato što rade svoj posao. Reči okrivljenog Simonovića da tužiocu može da se desi da uopšte više ne radi kao javni tužilac, predstavljaju veliku opasnost po vladavinu prava u Srbiji – navodi se u saopštenju UTS-a.
Iako je pravo okrivljenog da se brani na način na koji smatra najboljim, smatraju u strukovnom udruženju tužilaca, ovakav iskaz jasno predstavlja stavljanje u izgled tužiocu šta se može desiti sa njegovom karijerom ako ne postupi na način povoljan po okrivljenog.
Simonovićeva izjava svedoči o pojavi na koju UTS ukazuje godinama unazad, a to je da su reči zvaničnika, koje za cilj imaju uticaj na rad i odlučivanje javnog tužilaštva, postale uobičajena pojava u javnom diskursu, a da nosioci političke moći imaju uverenje da raspolažu karijerama sudija i tužilaca – navode predstavnici UTS-a.

Goran Ilić, poverenik za samostalnost javnog tužilaštva, kaže za „Politiku” da Simonovićeva izjava upućena zameniku javnog tužioca nije bila u funkciji ostvarivanja prava na odbranu. On dodaje da, prema dokumentu Konsultativnog veća evropskih tužilaca iz 2014. godine, javni tužioci ne bi smeli da budu izloženi uznemiravanju, zastrašivanju i pretnjama. Pored toga, javni tužioci ne smeju da budu izloženi kritici bez ikakvog ograničenja. Drugim rečima, kritičari ne bi smeli da iznose isključivo vrednosne sudove o tužiocima koje se ne zasnivaju na činjenicama.
– O granicama rada kritike pravosudnih organa govori i Evropski sud za ljudska prava. U odlukama tog suda se navodi da kritika postupaka i rada tužilaca i sudija jeste dopuštena, ali da ona mora da bude ograničena na njihovo postupanje u konkretnim situacijama, a ne usredsređena na njihove lične ili profesionalne osobine. Prema tome, smatram da u konkretnom slučaju nema sumnje da postoji bojazan da je izjava data tokom glavnog pretresa imala za svrhu pokušaj da se ostvari uticaj na rad zamenika tužioca Milovanovića, budući da nema karakter kritike rada zamenika javnog tužioca, već je prevashodno uznemiravajućeg karaktera – objašnjava Ilić.
Poverenik za samostalnost javnog tužilaštva, kako kaže za naš list, svoje mišljenje o konkretnom slučaju proslediće Državnom veću tužilaca koje bi u doglednom periodu trebalo da se izjasni o tome.
Činjenica da je poverenik najavio da će reagovati povodom konkretnog događaja, otvorila je pitanje hoće li to uraditi i republički javni tužilac Zagorka Dolovac. Tim pre, što se u jednom od dokumenata Konsultativnog veća evropskih tužilaca u ovakvim slučajevima navodi da treba da reaguje.
Jedan od Simonovićevih branilaca Viktor Gostiljac u izjavi za „Politiku” iskaz svog branjenika ocenjuje kao nesmotren i konstatuje da mu je žao što nije reagovao na samom suđenju.
– Ta rečenica ne odražava stav Simonovića, niti njegove odbrane. Svoje sumnje u nezakonite radnje tužilaštva, odnosno na nezakonito pribavljanje dokaza u postupku mi smo jasno i otvoreno saopštili na samom suđenju i insistiraćemo da se sva ta saznanja provere u dokaznom postupku. U tom kontekstu sam doživeo ovu izjavu, a ne kao pretnju sa političkih pozicija, mada razumem da je ona mogla biti i tako shvaćena. Opet, senzacionalistički pristup ovom predmetu je zabrinjavajući i insinuacije o pritisku na tužioce, koji iza sebe ima čitav državni aparat i policiju nisu opravdane u situaciji kada mesecima taj pritisak trpe upravo okrivljeni, koji su u našoj javnosti unapred osuđeni – navodi Gostiljac.
On smatra da i novinarstvo mora poneti svoj deo odgovornosti i, bez obzira na podrazumevajuću dozu solidarnosti sa oštećenim, izvrši diferencijaciju u svojim redovima kako bi podigli kredibilitet profesije.
– Kao što ima različitih advokata, sudija i tužilaca, tako ima i različitih novinara. Stanje u toj profesiji u današnjem društvu to jasno pokazuje. Zbog toga, svi učesnici ovog krivičnog postupka, pa i sami mediji, moraju biti ozbiljni i odgovorni, jer u sudnici smo na terenu dokazivanja, a ne unapred izrečenih presuda. U svakom slučaju, odbrana će do kraja ovog postupka ostati u domenu prava i zakona, a Simonović će, svakako, biti obazriviji ubuduće – zaključio je Gostiljac.

Roditelji žrtava očekuju da zločin u „Pandi” uskoro bude rasvetljen
Na današnji dan, pre 21 godinu, u kafiću „Panda” u Peći, dvojica maskiranih zločinaca ubila su šestoricu srpskih mladića – Ivana Obradovića (15), Vukotu Gvozdenovića (16), Svetislava Ristića (18), Dragana Trifovića (18), Zorana Stanojevića (18), učenike Pećke gimnazije i Ivana Radevića (24), studenta. Do danas, za to još niko nije odgovarao.
Strašan zločin je stavljan na dušu albanskim teroristima, ali se poslednjih nekoliko godina Srbija suočava sa informacijama da iza masakra u „Pandi” stoji tadašnja državna bezbednost i da su mladići ubijeni da bi se za to okrivila OVK. Od 2015. godine slučaj „Panda” istražuje Tužilaštvo za organizovani kriminal, ali do danas nema odgovora ko je i zašto ubio srpske mladiće.
„U toku je istraga protiv više nepoznatih počinilaca. Saslušan je veliki broj svedoka i obavljena su veštačenja”, rečeno je za „Politiku” u tužilaštvu.
Šta je do sada utvrđeno i koju verziju potkrepljuju dokazi, zvanično nije poznato.
Ljubomir Ristić, otac ubijenog Svetislava, kaže da porodice očekuju da uskoro saznaju istinu o smrti njihove dece.
„Obraćali smo se nadležnim institucijama svih država od 1998. godine. Tražili smo istinu i pravdu. Bilo je tu raznih saznanja, priča i dokaza, ali nismo hteli da se za tim povodimo. Mi, roditelji, povremeno se sastajemo i ove verzije prihvatamo sa dozom rezerve. Zločin je zločin, ubica je ubica. Postupak je najpre vodilo Tužilaštvo za ratne zločine, ali prve konkretne pomake imamo tek od kada je istragu započelo Tužilaštvo za organizovani kriminal. Želimo istinu i istrajavamo. Računamo da ćemo u dogledno vreme saznati šta se desilo te kobne večeri”, navodi Ljubomir Ristić u razgovoru za „Politiku”.
On naglašava da porodice ubijenih mladića imaju poverenje u institucije da ozbiljno i savesno rade na rasvetljavanju zločina.
„Predsednik Aleksandar Vučić je ukazao da postoje određena saznanja, da se radi odgovorno i posvećeno i da mi kao roditelji imamo pravo da saznamo istinu. Verujem samo dokazima. Ne sumnjamo da tužilaštvo ima i lične i institucionalne hrabrosti da dođe do istine. To je istraga, nije pretkrivični postupak, što nam već govori o određenom pomaku, ali za optužnicu je potrebno još dokaza”, kaže otac jednog od šestorice ubijenih mladića.
Ubistvo u kafiću „Panda” dogodilo se 14. decembra 1998. godine, u vreme vlasti Slobodana Miloševića, predsednika tadašnje države, kada su se sukobi na KiM rasplamsavali. Zločin je odmah pripisan albanskim teroristima, ali se narednih godina kao mogući počinioci pominju pripadnici zloglasne Jedinice za specijalne operacije kojom je komandovao Milorad Ulemek Legija.
Vučić je još 2014. godine rekao da nema dokaza da su taj zločin počinili Albanci i da će se javnost u Srbiji suočiti sa strašnim saznanjima. U javnosti su se čule i verzije da su se, u istraživanju nekih drugih zločina počinjenih krajem devedesetih godina prošlog veka, pojavile informacije da su ubice iz „Pande” pripadnici srpskog DB. O takvim sumnjama govorio je Vuk Drašković, lider SPO, koji je, kako su preneli mediji, ubistva pripisao pripadnicima Legijinog eskadrona smrti i naveo da dokazi potvrđuju da oružje iz kojeg je pucano potiče iz ove jedinice. On je zaključio da je grad Peć u to vreme bio pun pripadnika JSO i da je takav zločin mogao da naredi samo vrh tadašnje države.

Izabrano novo rukovodstvo Bogoslovskog fakulteta
Jerej prof. dr Zoran Ranković, profesor crkvenoslovenskog jezika, izabran je juče za novog dekana Pravoslavnog bogoslovskog fakulteta odlukom saveta ove visokoškolske ustanove, a za prodekane su imenovani profesori Vladimir Vukašinović za nauku, Srboljub Ubiparipović za nastavu i Dragan Karan za finansije, saznaje „Politika”.
Prethodno o kandidatu za novog dekana glasalo je nastavno-naučno veće na sednici prošle nedelje, na kojoj je profesor Ranković dobio 22 glasa od 29 prisutnih članova. Podsetimo, prethodni dekan vladika braničevski Ignatije podneo je ostavku na tu funkciju pošto mu je Sveti arhijerejski Sinod povukao blagoslov za obavljanje te dužnosti, navodno zbog toga što nije sproveo ranije odluke ovog crkvenog tela kojim je blagoslov za podučavanje na PBF-u povučen vladiki zapadnoameričkom Maksimu i docentu dr Marku Vilotiću.
Za deo profesora PBF-a, međutim, izbor novog dekana i prodekana je nelegitiman. Jedan od njih, prof. dr Rodoljub Kubat, kaže za „Politiku” da članovi saveta koji su izabrali novo rukovodstvo nisu birani u skladu sa statutom fakulteta.
– Od 17 članova, njih 16 nije dobilo neophodnu apsolutnu većinu. Samim tim sve odluke koje je doneo savet, od usvajanja ostavke dekana vladike Ignatija, do imenovanja v. d. dekana i izbora novog dekana i prodekana nelegitimne su. O tome je četiri dopisa fakultetu uputila i rektorka Univerziteta u Beogradu, prof. dr Ivanka Popović i opomenula na način izbora članova saveta. Poslednji prošlonedeljni dopis iz Rektorata nije ni stigao do sekretara niti do bilo koga s fakulteta, kurir koji ga je doneo je šikaniran, a dopis zadržan u sekretarijatu dekanata – kaže prof. dr Rodoljub Kubat.
Savet Pravoslavnog bogoslovskog fakulteta izabran je pre oko godinu i po dana. Kako nam je potvrdilo više profesora s ovog fakulteta, među kojima su i oni koji sada osporavaju odluke saveta, zajednički dogovor nastavno-naučnog veća bio je tada da, pošto je bilo teško postići da svi kandidati dobiju apsolutnu većinu, kandidat za savet koji je dobio apsolutnu većinu bude izabran na taj način, a da ostali budu izabrani po broju glasova koji su dobili.
– Niko tada nije sugerisao da bi to mogao biti problem. Međutim, kako je otpočela procedura za izbor novog dekana, u Rektoratu su konstatovali da nešto nije u redu, moguće je da im je i neko s fakulteta objasnio šta se desilo. Tada je reagovala i rektorka. I druge kolege i ja smo insistirali da se prvo bira novi savet, pa da se onda otpočne izbor novog dekana, ali to nije učinjeno – kaže prof. dr Kubat.
On dodaje da zbog toga nije želelo da prisustvuje prošlonedeljnoj sednici nastavno-naučnog veća, na kojoj se glasalo o kandidatu za novog dekana, da je prema njegovim saznanjima isto učinilo još osam kolega, a da njih sedmoro koji su bili na sednici nisu glasali za kandidata kojeg je izabrala većina članova veća.
S druge strane, za neke profesore sporne su ovakve opomene iz Rektorata PBF-u. Sagovornici „Politike”, koji ovom prilikom nisu želeli da budu imenovani, navode da u zvaničnom zapisniku sa sednice nigde ne piše kako su izabrani članovi saveta, odnosno koliko su glasova dobili, da to nije navedeno ni u zvaničnom dopisu koji je upućen Rektoratu. Zbog toga se pitaju kako rektorka zna da savet nije izabran apsolutnom većinom kada se to ne navodi ni u jednom dopisu s fakulteta i kada ne postoji nikakav pisani prigovor na izbor saveta koji bi joj dao osnov da reaguje. „Politika” je pokušala da stupi u kontakt s prof. dr Ivankom Popović, ali ona tokom jučerašnjeg dana nije odgovarala na naše pozive i poruke.
O statutu sledeće sedmice
Odbor za statutarna pitanja Univerziteta u Beogradu 8. novembra doneo je jednoglasno mišljenje da je „uticaj Svetog arhijerejskog Sinoda Srpske pravoslavne crkve, kao tela koje nije u okviru Univerziteta u Beogradu, na status zaposlenih na Pravoslavnom bogoslovskom fakultetu u suprotnosti sa Zakonom o visokom obrazovanju i Statutom Univerziteta”. Tada je najavljeno da će na narednoj sednici odbor raspravljati o usaglašenosti određenih odredaba Statuta PBF sa statutom univerziteta.
U pisanim odgovorima „Politici” predsednik odbora, prof. dr Marko Davinić, naveo je da je sednica zakazana za 17. decembar, kao i da će informacije o odlukama odbora moći da se dobiju na sajtu Univerziteta u Beogradu u toku iduće nedelje.
Predsednika odbora, u pitanjima upućenim mejlom, podsetili smo na slučaj iz 2012. godine, kada je poverenica za zaštitu ravnopravnosti dobila pritužbu Udruženja „Ateisti Srbije”, u kojoj se navodi da je traženje blagoslova za studiranje i rad na Pravoslavnom bogoslovskom fakultetu diskriminacija po verskoj osnovi.
Tadašnji Odbor za statutarna pitanja izjasnio se „da se ne radi o diskriminišućem osnovu za studiranje i rad, imajući u vidu specifičnost Pravoslavnog bogoslovskog fakulteta u odnosu na druge fakultete u sastavu Univerziteta u Beogradu, pošto studiranje i rad u ovoj visokoškolskoj ustanovi podrazumevaju neophodnu povezanost poziva i veroispovesti”. Na pitanje „Politike” da li sada nije prepoznata specifičnost PBF-a ili tada nije prepoznato da davanje blagoslova za rad od strane tela koje nije u sastavu univerziteta nije u skladu sa Zakonom o visokom obrazovanju i Statutom Univerzitet, nismo dobili odgovor profesora Davinića.

Vojska Srbije nije odnarođena institucija
U kasarni „Rastko Nemanjić” u Pančevu danas je održan prikaz mešovitih borilačkih sportova za pripadnike Specijalne brigade Vojske Srbije i Bataljona vojne policije specijalne namene „Kobre”, kome je prisustvovao i ministar odbrane Aleksandar Vulin.
Kako je saopšteno iz Ministarstva odbrane, on je ocenio da sport u Vojsci Srbije nije samo sticanje fizičke kondicije, već način da se pokažu moralne vrednosti koje su pripadnici vojske usvojili.
Vulin je istakao da „Vojska Srbije nije nikakva odnarođena institucija, skup plaćenika kojima može da se naredi bilo šta i da se pošalju bilo gde”, i dodao da „nju ne čini tehnika ni naoružanje, već vrednosti zbog kojih postoji”.
„Obaveza svih pripadnika Vojske Srbije jeste da čuvaju najviše vrednosti našeg naroda i naše zemlje, vrednosti koje su naš narod učinile vrednim ponavljanja, vrednosti koje su naš narod učinile velikim”, poručio je ministar odbrane, javlja Tanjug.
On je rekao i da je svim pripadnicima VS omogućeno je da se bave sportom, da su obezbeđene i materijalne stimulacije za one koji postižu najbolje rezultate, kao i da se svako od njih „unapređuje u svakom smislu, i fizičkom i psihičkom”.
Prema rečima profesora fizičke kulture u Specijalnoj brigadi Gorana Živkovića, učesnici današnjeg prikaza mešovitih borilačkih sportova bili su timovi MMA saveza Srbije, kluba „Krav Maga Global Srbija”, Karate saveza Srbije s reprezentacijom kate, Svetskog centra realnog aikidoa i pripadnici Specijalne brigade Vojske Srbije.
„Svrha prezentacije bila je da pokažemo da sve vrste borilačkih sportova možemo da primenimo za pripadnike Specijalne brigade. Borenje u Specijalnoj brigadi, a ujedno i u Vojsci Srbije, vežbovno je sredstvo kojima se razvija samopouzdanje, upornost, hrabrost, a ono što je najvažnije, to je adekvatno i blagovremeno reagovanje u svim situacijama, što je jedan od preduslova za kvalitetnog oficira, podoficira i vojnika”, naglasio je Živković.
Prikazu borilačkih sportova prisustvovali su i rektor Univerziteta odbrane general-potpukovnik Goran Radovanović, komandant Specijalne brigade Vojske Srbije brigadni general Miroslav Talijan, načelnik Uprave vojne policije brigadni general Rajko Milovanović i šef delegacije Republike Srbije pri CISM brigadni general Siniša Radović.

Revizor upozorava da se nismo obezbedili od poplava
Državna revizorska institucija (DRI) Srbije saopštila je juče da je utvrdila da nadležne institucije i javna preduzeća nisu preduzele sve neophodne mere kako bi u praksi prevenirale poplave, a ugrožen je i način finansiranja zaštite od voda. DRI je u reviziji svrsishodnosti na temu „Prevencija poplava u Srbiji” obuhvatila institucije i javna preduzeća u čijoj je nadležnosti zaštita od poplava – Republičku direkciju za vode, Pokrajinski sekretarijat za poljoprivredu, vodoprivredu i šumarstvo, Javno vodoprivredno preduzeće „Srbijavode” i Javno vodoprivredno preduzeće „Vojvodinavode”.
Precizirano je da je revizija urađena jer su poplave u Srbiji sve učestalije. U periodu od 2016. do 2019. Vlada Srbije šest puta je proglasila elementarnu nepogodu zbog poplava, a pojedine lokalne samouprave bile su pogođene skoro svakog puta.
– Štete od poplava mere se milionima evra. Samo u maju 2014. godine, u 24 najpogođenije opštine, poplave su izazvale štetu od oko 1,5 milijardi evra. Istovremeno, na svaki dinar uložen u prevenciju poplava, štete se mogu umanjiti od tri do devet dinara – ukazao je na konferenciji za novinare predsednik DRI Duško Pejović i naveo primer da jednom branom u blizini Lučana, koja je od velikog značaja za to područje, upravlja zemljoradnička zadruga koja je u stečaju.
Javna vodoprivredna preduzeća nisu izradila i verifikovala karte ugroženosti i karte rizika od poplava koje bi bile dostupne javnosti i državnim organima i unete u prostorne i urbanističke planove. Ukazano je i da je „ugroženo i ispunjavanje ciljeva Strategije upravljanja vodama, u oblasti zaštite od voda, jer sredstva i kadrovi, u periodu od 2017. do 2018. godine, nisu obezbeđeni u potrebnom obimu”, kao i da postojeći model finansiranja zaštite od voda, u periodu 2017–2018. godine, nije obezbedio sredstva u dovoljnom obimu i u potpunosti je zavisan od budžeta Srbije i Vojvodine.
Vodoprivrednim preduzećima „Srbijavode” i „Vojvodinavode” preporučeno je da izrade karte ugroženosti i karte rizika od poplava za značajna poplavna područja, pripreme planove upravljanja rizicima od poplava na vodnim područjima, unesu podatke o branama u registar vodnih objekata i pokrenu inicijativu za preciziranje procedure kako bi upravljanje branama bilo preneto na njih.

Oficir Nedeljko poginuo od metka svog vojnika
Ta sudbina snašla je Nedeljka Todorovića (1889–1922.), rodom iz sela Subjela kod Kosjerića. Iz familije koja je uvek znala šta znači i koliko vredi otadžbina. Njegovu životnu priču (kao i niz drugih biografija) sadrži nova knjiga autora Milijana Despotovića „Subjel – škola, uglednici i akademci”, koja će uskoro izaći iz štampe.
Tu odavno osnovanu subjelsku osnovnu školu, čiji se letopis upravo objavljuje, završio je i Nedeljko Todorović, treće od sedmoro dece u roditelja Manojla i Simune. Vojnu akademiju učio je u Beogradu (pri toj akademiji, kao građansko lice, radio je i Nedeljkov brat Sreten). Bio je uspešan u učenju i izvršavanju obaveza, posvećen vojnom pozivu, pa je postao aktivni oficir u elitnoj jedinici Kraljeve garde.
Tokom Velikog rata mnoga iskušenja našla su se pred kraljevim oficirom Nedeljkom. Opasnosti, odluke, izazovi, stradanja... Ratna sreća ga je ipak sačuvala. Prešao je preko Albanije, izdržao patnje i krvave borbe Solunskog fronta, dočekao slobodu. Posle završetka Prvog svetskog rata Todorović je radio kao oficir u srpskom garnizonu u Kumanovu.
„Nedeljko je bio jedan od malog broja izabranih, oficir koji je imao budućnost, veoma brzo je napredovao. Imao je čin kapetana druge klase kada je tragično preminuo od svog vojnika. Ubijen je iz puške. Tragičan događaj se zbio 1922. u kasarni u Kumanovu. Nedeljko je prilikom obilaska straže zatekao stražara da spava na dužnosti. Pokušao je da ga probudi, a ovaj je u bunilu i strahu opalio metak iz puške u kapetana koji je teško ranjen preminuo posle nekoliko dana”, piše Milijan Despotović.
Oficir Nedeljko, stradao u svojoj 33. godini, sahranjen je na gradskom groblju u Kumanovu. Njegova supruga Ružica potom je zauvek napustila taj grad i živela u Beogradu. Nije se udavala, dece nisu imali. Ružica je u Kumanovu podigla Nedeljku veliki spomenik od belog mermera, kasnije je žalila što nije imala materijalne mogućnosti da posmrtne ostatke i spomenik prenese u Srbiju. Svog muža nikad nije zaboravila.
„Čuvala je svoje satenske bele cipele u kojima se venčala i u njima je, prema svojoj želji, otišla na onaj svet. Bile su one uspomena na neprežaljenu ljubav koja se okončala tragično”, beleži autor knjige i podseća:
„U ratovima od 1912. do 1918. iz familije Todorović iz Subjela živote su dali Jovica, Dobrosav i Savo M. Todorović. Nosioci Albanske spomenice su Gojko (žandarmerijski kaplar ranjen na Ivankovačkoj kosi, a tu je ranjen i Milosav Đurić Aga iz Subjela, nosilac Karađorđeve zvezde), Vukosav, Nastas i Todor Todorović. Redov Mlađen Todorović, takođe iz ovog roda, bio je ranjen u bici na Slivnici. Tada je ranjeno 11 boraca s područja opštine subjelske.”
Despotović napominje da je za podatke o Nedeljku Todoroviću i fotografije zahvalan Ljubiši Todoroviću iz Subjela, koji je sačuvao pismo što je njegovom ocu poslala Ratka, Nedeljkova bratanica. „Šaljem ti ovu dragu sliku našeg rođenog strica Nedeljka... Verujem da će ga mnogi prvi put videti, s obzirom na to da je mlad umro, u 33. godini... Bio je oženjen ženom koja je bila lepotica iz Slavonske Požege, prešla je u pravoslavnu veru i nikad se nije ponovo udala”, pisala je o svom stricu i strini Ratka u tom pismu koje porodica čuva. Na poleđini ove slike oficir Nedeljko bio je napisao posvetu: „Milom našem tati za uspomenu od tvoje dece Ružice i Nedeljka”.
A autor knjige na kraju dodaje: „Neka ovaj zapis ponovo spoji Ružicu, sahranjenu u Beogradu, i Nedeljka, sahranjenog u Kumanovu, dok dobri ljudi ne nađu načina da njegove posmrtne ostatke vrate u zavičaj ili u večnosnik (grob) voljene Ružice”.
    </div>
    <div id="politika">
Jedan od pet miliona
U Beogradu je večeras održan 54. protest „Jedan od pet miliona”. Okupljanje je započelo na platou kod Filozofskog fakulteta, gde su se okupljenima obratili organizator skupa Miodrag Simović i predsednik Udruženja za zaštitu ustavnosti i zakonitosti Savo Manojlović. Kako prenosi Beta, Manojlović je najavio da će republičkom tužiocu Zagorki Dolovac biti predata peticija s potpisima 30.000 građana za oslobađanje uzbunjivača iz namenske industrije „Krušik” Aleksandra Obradovića. On je kazao i da će tražiti ostavku svih članova REM-a. Posle govora, učesnici su krenuli u protestnu šetnju a na čelu kolone je bio plakat „Bojkot”.
Ni večerašnji skup nije bio prijavljen jer policija, kako tvrde organizatori, nije identifikovala napadača na aktivistu Srđana Markovića pre dve sedmice.
Podsetimo, policiji iz istog razloga nije prijavljeno ni pretprošlo okupljanje održano 7. decembra, koje je obeležio incident kada su učesnici „kucali” na vrata Skupštine Srbije, došavši do njih uz žestoko guranje s pripadnicima obezbeđenja zdanja parlamenta.

Stranački sukob jači od skupštine
Smederevo – Zbog sukoba unutar Srpske napredne stranke, 23. sednica smederevskog parlamenta ni iz drugog pokušaja juče nije održana, iako je na dnevnom redu rebalans ovogodišnjeg budžeta, a dve nedelje ostalo je do kraja godine. Većina odbornika vladajuće SNS glasala je protiv usvajanja dnevnog reda, jer u njega nije uvršten predlog za razrešenje predsednika skupštine grada Bogoljuba Spasojevića, pa je zasedanje nakon sat vremena žustrih rasprava i međusobnih optužbi prekinuto.
Višegodišnji razdor među dve struje lokalnih naprednjaka, od kojih većinska vodi rat protiv aktuelne gradonačelnice Jasne Avramović, a drugu predvodi upravo ona, juče je kulminirao i u najvišem lokalnom domu zavladao je opšti haos. Pojedini odbornici i funkcioneri su se nadvikivali, vređali, optuživali, za govornicu je izlazio kako je ko hteo jer je predsednik skupštine izgubio kontrolu nad parlamentom.
Podsećamo, 2. decembra ova sednica nije održana, jer je većina odbornika vladajuće stranke napustila zasedanje, nakon što nije usvojeno proširenje dnevnog reda tačkom o razrešenju Spasojevića. Zbog nedostatka kvoruma sednica nije nastavljena. Vladajuća većina, uključujući i koalicione odbornike SPS-a, optuživala je za to predsednika skupštine, jer nije hteo da ponovi glasanje, nakon što je od 52 odbornika samo 26 njih glasalo za proširenje dnevnog reda. Juče je optužen da je zbog njegove fotelje na čelu parlamenta blokiran rad javnih preduzeća, čime je zaposlenima ugrožena isplata plate, kao i da preti neusvajanje budžeta za 2020. Uprkos tome, Spasojević, koji je jedini preostali kadar veran gradonačelnici, nije želeo da predlog za njegovu smenu ponovo uvrsti u dnevni red, uz tvrdnje da radi po zakonu i poslovniku, te da nije on „oborio” kvorum već vladajuća većina.
U haosu koji je nastao, uprkos tome što je odbijao da im da reč, odbornici su sami izlazili za govornicu. Deo opozicije koja prisustvuje sednicama predložio je da se SNS povuče i nasamo dogovori. Jasna Avramović, gradonačelnica Smedereva, predložila je da se zakaže druga sednica za smenu predsednika skupštine, a da se na ovoj odlučuje o rebalansu budžeta. Pitala je kako je većini odbornika vladajuće stranke Spasojević bio dobar do pre nekoliko dana, kada su u brojnim prilikama, kako je rekla, nju izbegavali, a njega zvali na događaje i dogovore, a on ni tada nije bio član SNS.
– Niste imali petlju da kažete da ga menjate, jer je podneo amandman da se od para od prodaje hale PKC-u vrati kredit, nego spinujete stvari. Ako ste pre pet godina glasali da se digne kredit, valjda je logično da se on vrati. Rebalans nisam potpisala jer, zamislite, u jednom mesecu su stavili 70 miliona na razdeo tekuće rezerve, a mi cele godine potrošili 11 miliona. Gde toliki novac da potrošimo? Jedino da nekome poklonimo. Uozbiljite se, ovo smederevski parlament ne pamti. To što neko dobacuje, viče, smeje mi se, podvriskuje, samo iskazuje njegovu nesposobnost i nemoć. Šta sam ja doživela u poslednjih godinu dana o tome će se pričati – rekla je, između ostalog, Avramovićeva.
Socijalista Branče Stojanović, zamenik predsednika skupštine, rekao je da je gradonačelnica dala odgovor zašto parlament ne funkcioniše.
– Nema jedinstva i zato imamo problem. Ne možete kao izvršilac budžeta da ne prisustvujete sednicama veća, kada se donosi budžet, to nije normalna situacija. Mešate babe i žabe s amandmanom Spasojevića. Bio je jasan zahtev za njegovu smenu i trebalo je da se vrati dostojanstvo skupštine – rekao je Stojanović.
Na to je Avramovićeva odgovorila da je ovlastila zamenika gradonačelnika da prisustvuje umesto nje, a ona nikada neće sedeti s ljudima sa čijim odlukama se ne slaže.
Spasojević, kao aktuelna tačka razdora, rekao je da je sada na većini koja nije usvojila dnevni red da odluči šta dalje. Njihov zahtev, kaže on, da se glasa o onome što je već izglasano prošli put nije u skladu sa zakonom.
– Neka podnesu zahtev za moju smenu u skladu s poslovnikom, statutom i zakonom. Ja sam legalista i biće u roku stavljen na dnevni red. Ako hoće da me razreše, a ne znaju kako, neka me pitaju možda ću im pomoći. Što se ostavke tiče, nikada je neću podneti – rekao je Spasojević za „Politiku”, dodavši da je od njega traženo da juče ne dođe na sednicu kako bi progurali zahtev za njegovu smenu kao tačku dnevnog reda.
Spasojević je rekao da će ubrzo sazvati sednicu skupštine kako bi bio razmatran budžet, a na pitanje šta ukoliko ne bude većine za izglasavanje, kaže: – Ako tako oni hoće, onda nek se uvedu privremene mere.
Samo tri sata nakon toga, stigao je poziv za novu sednicu, a prve dve tačke su razrešenje predsednika skupštine i izbor novog, na osnovu predloga koji je potpisalo 42 odbornika. Isti broj potpisa stoji i u predlogu da se za novog predsednika lokalnog parlamenta izabere Vesna Kiš Kostić, aktuelna šefica odborničke grupe SNS i učiteljica u OŠ „ Jovan Jovanović Zmaj” u Smederevu.

Brnabić: Zamolila sam Vučića i on prihvatio da se izbori pomere
Predsednica Vlade Srbije Ana Brnabić izjavila je danas da je lično zamolila predsednika Srbije Aleksandra Vučića da se „maksimalno moguće” pomeri održavanje izbora, ali u skladu sa Ustavom i zakonom.
„Mogu da kažem da je predsednik bio protiv toga, ali pošto radimo kao tim, on je verovao svom timu i prihvatio moju molbu, iako je smatrao da je za SNS bilo bolje da se izbori održe što ranije”, rekla je Brnabić na konferenciji za novinare u Vladi Srbije.
Ona je zahvalila predsedniku Srbije što je, kaže, prihvatio njenu molbu da se izađe u susret delu opozicije i zahtevima evroparlamentaraca.
Brnabić je kazala da će predsednik, čija je to ekskluzivna nadležnost, uskoro obavestiti javnost o datumu održavanju izbora.
Odgovarajući na pitanje da li je moguće da se rok pomeri devet meseci, kako to traži deo opozicije, Brnabić je navela da su rokovi utvrđeni Ustavom i zakonom.
„Ja sam zamolila predsednika da razmotri maksimalno pomeranje u skladu sa tim zato što sam mislila da je to još jedan način da pokažemo da nemamo nikakav problem da se opoziciji da dodatno vreme da predstave plan i program građanima. Mislim da je to fer, iako su imali četiri godine za to”, rekla je Brnabić.
Poručila je delu opozicije da im zahvaljuje što žele da joj produže mandat još devet meseci.
Ona je istakla da joj ne deluje da bi Vučić bio spreman da kompromituje Ustav i zakone.
Ponovila je mišljenje da se Savez za Srbiju odlučio za bojkot, jer nemaju šta pametnije da ponude i zato što bi, kaže, na izborima doživeli debakl.
„Očigledno je njihova jedina izlazna strategija da bojkotuju izbore da ne bi dalje morali da objašnjavaju zašto imaju tako 'veliku' podršku građana. Šta god da se uradi deo opozicije bi rekao da će bojkotvati jer nemaju ništa pametnije da ponude”, rekla je ona.
Osvrnula se na jučerašnju blokadu RTS-a rekavši da je skup od 125 ljudi blokirao rad 2.000-3.000 zaposlenih u javnom servisu.
„To je demokratski potencijal zemlje, dok god je sve mirno mi ćemo se truditi da zaštitimo prava i slobode svakog pojedinačnog građanina bez obzira da li je za vlast ili ne”, rekla je Brnabić, prenosi Tanjug.
 
Nema novih saznanja o slučaju „Panda”
Premijerka Srbije Ana Brnabić izjavila je danas nema novih saznanja o ubistvu šestorice mladića srpske nacionalnosti u kafiću „Panda” u Peći 1998. godine.
„Za nas je važno da saznamo šta se tada desilo i ko je kriv za ubistvo tih mladića. Dosta je tesko rešavati te zločine kada ih neko 10 ili 15 godina pre vas nije rešavao, ali rešili smo ubistvo Slavka Ćuruvije koje 'velike demokrate' nisu mogle da reše”, rekla je Brnabićeva novinarima u Vladi Srbije.
Ona je poručila da će vlast u Srbiji biti uporna da reši sve zločine nezavisno od toga gde su se dogodili i ko ih je počinio.
Ministar unutrašnjih poslova Srbije Nebojša Stefanović rekao je na istoj konferenciji za novinare da nadležnost nad tim slučajem imaju Kfor, Euleks i UNMIK.
„To je njihova nadležnost. Meni bi bilo zanimljivo da čujem šta su istražili u ovih 19 godina. Međunarodne institucije imaju ne samo prava već i obaveze i odgovornost za istrage teških zločina na teritoriji KiM”, rekao je Stefanović.
Spremni smo da pružimo pomoć i da se uključimo, dodao je Stefanović, prenosi Tanjug.

Stefanović: Predsednik Republike određuje datum izbora
Izbori neće biti u martu, a da li će biti u aprilu ili maju, odrediće predsednik Republike, izjavio je predsednik komisije za poboljšanje izbornih uslova i ministar unutrašnjih poslova Nebojša Stefanović.
Najkasniji datum za održavanje izbora po Ustavu i zakonu je 3. maj, što je određeno u odnosu na prethodno konstutuisanje skupštine 3. juna 2016. godine, rekao je Stefanović, koji je i potpredsednik SNS.
Stefanović je, gostujući na TV Prva, naveo da predsednik Republike određuje datum održavanja izbora i da može i ranije da ih raspiše, ali želi da pruži priliku da se sve implementira što je dogovoreno u međustranačkom dijalogu i da se primene svi standardi.
„Hteli smo da da izađemo u susret ne samo svim zahtevima opozicije, nego i svemu onome što su predložili stručnjaci nevladine organizacije, ne iz slabosti nego jer želimo fer utakmicu i da pobedimo tako što ćemo pokazati da Srbija hoće da glasa za one koji nešto rade i stvaraju, za one koji se trude da imamo više infrastrukture, povećanje penzija plata, da svake godine gradimo nove vrtiće i škole, i da ne može da pobedi ideja koja podrazumeva da se nešto ruši, pali da se lome stakla, da se blokira rad. Siguran sam da u takvoj utakmici građani Srbije hoće da se opredele za program koji nudi bolju Srbiju i kvalitetniji život”, rekao je Stefanović.
Kao predsednik komisije za poboljšanje izbornih uslova, Stefanović se osvrnuo na reforme koje su sprovedene u toj oblasti, poput uređenja biračkog spiska, u koji će se birači sada upisivati direktno iz matične knjige rođenih po navršenoj 18. godini, odnosno ispisivati nakon smrti, kao i obuke stalnog sastava kontrolora.
Još jedna od novina jeste da će svako nakon izbora moći elektronski da proveri da li je njegovo biračko pravo zloupotrebljeno u slučaju da nije izašao na glasanje, dodao je on.
Stefanović je rekao i da su juče usvojeni zakoni koji se tiču izmena zakona za finansiranje političkih stranaka, zakon o javnom preduzećima koji će se primenjivati doslovno i neuporedivo bolje nego što je to bilo 2012. kada smo, navodi, imali sramne kampanje protiv opozicije.
„Založili smo se za to da nema zloupotrebe javnih resursa, službenih automobila, kampanje u radno vreme. Toga neće biti, a agenciji za borbu protiv korupcije omogućili smo veći kapacitet, oštrije kazne i kraće rokove odlučivanja”, istakao je ministar.
Stefanović, osvrćući se na tvrdnje opozicije da su užasni izborni uslovi, naglasio da je to ono što su nam ostavili, a „mi od 2012. nismo promenili apsolutno ništa što se tiče izbornih uslova”.
„Želeli smo da pokažemo veći demokratski kapacitet nego što imaju oni, obezbedimo utakmicu u najboljoj demokratskoj atmosferi”, rekao je on.
Napomenuo je da je birački spisak prilično uređen, ali je bilo nedostataka, pa sada svako bude upisan direktno iz matične knjige kad postane punoletan i ispisan kad umre, svako može lično i elektronski da se proveri nakon izbora, svako može da vidi da li je njegovo biračko pravo zloupotrebljeno.
„Usvojeni zakoni koji se tiču izmena zakona za finansiranje političkih stranaka, zakona o javnom preduzećima koji će se primenjivati doslovno i neuporedivo bolje nego što je to bilo 2012. kada smo imali smo sramne kampanje protiv opozicije”, navodi Stefanović.
Podseća da će biti urađene i promene u REM-u i da su sve to bili zahtevi opozicije.
„Da li je SNS imala N1 i super nova i 02, Kesića koji kritikuju vlast, NIN nedeljnik”, upitao je Stefanović, navodeći da je juče RTS posvetio pola sata SzS-u koji ih je blokirao.
Stefanović ističe da toj opoziciji nisu izborni uslovi razlog da izađu ili ne izađu na izbore, i da je razlog da ne izađu to što vide da nemaju podršku građana.
„Mi smo 2012. izašli pod mnogo težim okolnostima, jer nismo imali podršku nijednog medija, izašli smo sa idejom i programom i ponudili građanima drugu ideju i zahvaljujući tome smanjili nezaposlenost, izgradili puteve i mnogo drugog”, kazao je Stefanović, prenosi Tanjug.
„Jedan deo stranaka okupljen oko Đilasa i Jeremića neće izaći na izbore šta god da se uradi, jer znaju da ne mogu da dobiju veliki broj glasova, mogu 8-9 posto, kao što su dobili u Lučanima”, rekao je Stefanović, naglašavajući da narod neće da glasa za pretnje.

Vučić nenajavljeno obišao radove na autoput Surčin-Obrenovac
Predsednik Srbije Aleksandar Vučić nenajavljeno je danas obišao završne radove na autoputu Beograd - Čačak, deonica Surčin - Obrenovac.
Predsednik je objavio fotografiju sa radnicima na svom Instagram profilu.
„Radnici iz Čačka vredno privode posao kraju. Čestitam i hvala!”, objavio je Vučić na Instagramu, uz fotografiju sa radnicima
Predsednik Srbije će sutra prisustvovati svečanom obeležavanju početka radova na izgradnji auto-puta E-761, deonica Pojate - Preljina, na Moravskom koridoru.

Haradinaj: Izgubio sam na izborima zbog Srbije
KOSOVSKA MITROVICA - Odlazeći kosovski premijer Ramuš Haradinaj, izjavio je da je na vanrednim parlamentarnim izborima izgubio glasove zbog Srbije.
„Ja sam izgubio glasove zbog Srbije, jer postoji mogućnost da se utiče kroz meke sile, određenih interesa, u vreme kad sam uveo taksu Srbiji”, rekao je Haradinaj prištinskoj televiziji T7.
On je rekao da je zahvalan što je na poslednjim izborima dobio 100.000 glasova, uprkos činjenici da se usprotivio Americi, Federiki Mogerini i ukidanju taksi na robu iz Srbije, prenosi „KosovoOnline”.
„Oslobodio sam Kosovo od onih koji su pokušali da ucenjuju i mene i druge i Kosovo”, rekao je Haradinaj.
Prokomentarisao je učešće Aljbina Kurtija, koji bi trebalo da postane novi kosovski premijer, na međunarodnoj konferenciji na kojoj je Srbiju predstavljao direktor Kancelarije za KiM Marko Đurić.
Haradinaj je rekao da Kurti, kao budući kosovski premijer, nije morao da sedi sa Đurićem, već je trebalo da dovede nižeg zvaničnika koji bi zastupao Prištinu.
„Kad je Đurić tu, onda bi trebalo da se pošalje neki zvaničnik stranke za tehnička pitanja”, rekao je Haradinaj, prenosi Tanjug.
Ako je na zvaničnoj konferenciji predsednik Srbije, Aleksandar Vučić ili srpska premijerka, Ana Brnabić, onda ide premijer ili mandatar za premijera, smatra Haradinaj.
    </div>
    <div id="vesti">
Britanski turista stradao u Argentini u napadu razbojnika
U napadu razbojnika u glavnom gradu Argentine Buenos Ajresu jedan britanski turista je ubijen a drugi je teško ranjen, saopštile su danas argentinske vlasti.
Napad se dogodio dok su turisti prilazili luksuznom hotelu u četvrti Puerto Madero u Buenos Ajresu, javila je argentinska novinska agencija Telam.
Argentinski zvaničnici rekli su da su napadači na motociklu, koji su imali podršku saučesnika u automobilu, pokušali da ukradu stvari turista, prenosi Beta.
Kako je saopšteno, turisti su pokušali da se odupru, i jedan je pogođen u prepone, a drugi u grudni koš. Oboje su odvedeni u bolnicu.
Policija je pokrenula potragu za napadačima.

Zeleni dogovor za budućnost Evrope
Da li mi, ljudska bića, želimo da nastavimo da živimo kvalitetan i bezbedan život na našoj planeti? Čovečanstvo je suočeno sa egzistencijalnom pretnjom – čitav svet to polako uviđa. Šume gore od Amerike do Australije. Pustinje se šire u Africi i Aziji. Rastući nivo mora ugrožava kako gradove u Evropi, tako i ostrva u Pacifiku. Čovečanstvo je i ranije bilo svedok ovakvih fenomena, ali se oni nikada nisu odigravali ovom brzinom.
Poslednjih godina Srbiju su zahvatile suše i ozbiljne poplave koje su direktno pogodile mnoge ljude. Jugoistočna Evropa u celini biće ozbiljno pogođena dugim sušnim periodima koji će najverovatnije smanjiti vrednost poljoprivredne površine na Balkanu. Produktivnost useva mogla bi pasti, dok bi rastuće temperature mogle uticati i na stoku kroz narušeno zdravlje životinja i smanjenje stočne proizvodnje.
Nauka kaže da se ova epidemija još može zaustaviti, ali i da nam vremena ponestaje. Nova Evropska komisija ne gubi vreme. Danas, ni dve pune nedelje otkako je naš mandat otpočeo, predstavljamo plan za Evropski zeleni dogovor.
Cilj nam je da postanemo prvi klimatski neutralni kontinent do 2050, da usporimo globalno zagrevanje i ublažimo njegove posledice. Ovo je zadatak naše i sledeće generacije, ali promena mora početi odmah – a mi znamo da možemo da je pokrenemo.
Evropski zeleni dogovor koji danas predstavljamo je nova evropska strategija rasta. Zahvaljujući njoj, emisije će biti smanjene, dok će istovremeno biti stvorena nova radna mesta, a kvalitet našeg života podignut na viši nivo.
To je zelena nit koja će prožimati sve naše politike – od saobraćaja do oporezivanja, od hrane do poljoprivrede, od industrije do infrastrukture. Uz pomoć Zelenog dogovora, želimo da investiramo u čistu energiju i da proširimo trgovanje emisijama, ali i da podstaknemo cirkularnu ekonomiju i očuvamo raznolikost evropske životne sredine.
Evropski zeleni dogovor nije samo nužnost: on će otvoriti nove ekonomske mogućnosti. Mnoge evropske firme prilagodile su svoje poslovanje ekološkim standardima. One smanjuju svoj ekološki otisak i otkrivaju čiste tehnologije. One razumeju da naša planeta ima svoje granice: evropske kompanije svih veličina shvataju da svako mora da se stara o našem zajedničkom domu. A znaju i da će im, ako prve pronađu održiva rešenja za budućnost, to dati konkurentsku prednost.
Ono što je preduzećima i pokretačima promena potrebno od nas jeste jednostavan pristup finansiranju. Kako bismo im to omogućili, sprovešćemo Investicioni plan za održivu Evropu. Ovaj plan će u narednih 10 godina poduprti investicije u vrednosti od bilion evra. U tom kontekstu ćemo raditi ruku pod ruku sa Evropskom investicionom bankom, klimatskom bankom Evrope.
U martu ćemo predložiti prvi Evropski zakon o klimi kako bismo napravili nepovratni plan: investitorima, inovatorima i preduzetnicima su neophodna jasna pravila kako bi planirali dugoročne investicije.
I dok podstičemo transformaciju načina na koji proizvodimo i trošimo, živimo i radimo, moramo i da zaštitimo one kojima preti veći rizik od pomenute promene. Ova transformacija mora ići u korist svima ili uopšte neće biti moguća. U tu svrhu ću predložiti uspostavljanje Fonda za pravičnu tranziciju, za koji želim da mobiliše, zajedno sa sredstvima Evropske investicione banke i privatnim sredstvima, 100 milijardi evra investicija u narednih sedam godina. Postaraćemo se da pomognemo evropskim regionima koji moraju da načine veći korak, kako niko ne bi bio zanemaren.
Širom Evrope, mladi i stari ne zahtevaju samo više akcije u oblasti klime: oni već menjaju svoj način života. Bilo da je reč o onima koji putuju daleko do posla, roditeljima koji se opredeljuju za pelene za višekratnu upotrebu, kompanijama koje se odriču plastike za jednokratnu upotrebu i koje tržištu nude održive alternative. Mnogi od nas deo su ovog evropskog i globalnog klimatskog pokreta. U Srbiji je naša Delegacija EU zajedno sa Fondacijom „Egzit” pokrenula inicijativu za sadnju drveća na Fruškoj gori.
Devet od 10 evropskih građana zahteva odlučne mere protiv klimatskih promena. Naša deca računaju na nas. Evropljani žele da njihova unija preduzima mere kod kuće i bude lider izvan njenih granica. Baš ovih dana, čitav svet se okupio u Madridu povodom klimatske konferencije, čija je tema kolektivna akcija protiv globalnog zagrevanja.
Evropski zeleni dogovor je odgovor Evrope na zahtev njenih građana. Ovo je evropski dogovor za Evropu i doprinos boljem svetu. Svaki Evropljanin može biti deo te promene.
 
*Predsednica Evropske komisije

Novootkrivene tajne iz Hitlerove „Vučje jame”
VARŠAVA – Posle višenedeljnih iskopavanja nekadašnjeg sedišta Adolfa Hitlera na Istočnom frontu, smeštenog u Poljskoj, pronađeno je više predmeta, između ostalog i upaljač koji još uvek radi.
Zloglasno nacisticko sedište „Vučja jama” ostalo je u velikoj meri netaknuto otkako ga je Hitler napustio 1944. godine.
Među novootkrivenim predmetima koji se mogu videti na snimcima nalaze se, između ostalog, češljevi, britve, četkice za zube, ploče, table i drugi predmeti koji su ostavljeni u ovom vojnom kompleksu smeštenom u zabačenoj poljskoj šumi.
Među pronađenim artefaktima našao se i upaljač koji, na iznenađenje istraživača, radi i posle 75 godina. Na mnogim predmetima se nalazi žig sa svastikom i drugim nacističkim simbolima, prenosi RTS.


Zenon Pjotrovič, generalni direktor istorijskog lokaliteta, naglašava da je svako novo otkriće dragoceno, jer pokazuje kako je ovaj složeni sistem funkcionisao tokom rata. Na primer, istoričari su pronašli tanjir na kome je pisalo „berbernica”, javlja Tanjug.
„Vučja jama” je bila utvrđenje u kome je pukovnik Klaus fon Štaufenberg pokušao atentat na Hitlera 1944. godine. Nacisti su 1945. godine potpuno napustili bunker pred naletom sovjetske Crvene armije.
„Vučja jama” je otvorena za posetioce početkom devedesetih.

U nevremenu u Francuskoj jedna osoba poginula, 600 evakuisano
PARIZ – Jedna osoba je poginula, pet je povređeno i oko 600 je evakuisano na jugozapadu Francuske duž obale Atlantika gde od petka duvaju jaki vetrovi praćeni padavinama.
Lokalni meteorolozi saopštili su da su vetrovi dostizali do 143 kilometara na sat, dok je oko 400.000 domaćinstava ostalo bez električne energije, prenosi Beta.
Na francuskom ostrvu Korzika vetar je duvao do čak 200 kilometara na sat.
Meteorolozi su savetovali oprez posebno u planinskim područjima zbog rizika od lavine.

EU podržala grčka prava u Egeju
Od našeg dopisnika
Atina – Grčka je dobila podršku Evropske unije, koja je tursko-libijski sporazum o prekrajanju ekskluzivne ekonomske zone u istočnom Mediteranu proglasila nezakonitim i suprotnim odredbama međunarodnog pomorskog prava.
Atina se, tako, formalno izborila za zajednički stav evropskih partnera u trenutku ozbiljnog zaoštravanja njenih odnosa sa Ankarom. Međutim, mnogo više nego da podrže premijera Kirijakosa Micotakisa, koji poručuje da će Grčka braniti svoja suverena prava od onoga što smatra pokušajem Turske da se domogne čitave grupe grčkih ostrva, evropski lideri su požurili da pre svega zaštite svoje ekonomske interese. Reč je ekskluzivnima pravima na istraživanja i korišćenje energetskih resursa iz morskih dubina nedaleko od Krita, gde francuske i italijanske firme već uveliko imaju bušotine čiji rad mogu da dovedu u pitanje namere Turske da diktira nova pravila oko podele istočnog Mediterana.
Lideri 27 zemalja, učesnici samita EU, zaključili su da sporazum između Turske i Libije narušava suverena prava trećih zemalja, te da ne može imati nikakvo pravno dejstvo na te države jer je u suprotnosti s međunarodnim pomorskim pravom. Takođe, podsetili su na raniju odluku da je nezakonita svaka aktivnost Turske i pokretanje bušotina u ekskluzivnoj ekonomskoj zoni Kipra.
Evropska unija je posebno naglasila to da podržava Grčku i Kipar u naporima da se problem reši, što, kako se tumači u Atini, uz činjenicu da je sporazum proglašen nezakonitim, za Grčku predstavlja važan diplomatski štit pred turskim pokušajima. Stvorena je i osnova za zavođenje sankcija Ankari i Tripoliju ukoliko se ne povinuju zahtevima EU.
Na samitu u Briselu je bilo jasno da potezi Turske izazivaju ozbiljnu zabrinutost u evropskim metropolama. Ovo je bio već treći skup na kojem se tragalo za rešenjima ovog problema. Prvi put u junu, kada su bila narušena ekskluzivna prava Kipra u ekonomskoj zoni oko ostrva. U oktobru se opet diskutovalo o tom problemu, ali i o pitanju migranata koje Turska koristi u političkim pritiscima na Evropu. Konačno, tu je sada i ovaj poslednji samit, sa zaključcima koji ne odgovaraju Turskoj.
Poslednja odluka EU smatra se vrlo decidiranom i upozoravajućom za Ankaru. U isto vreme, jasno je da EU ne želi potpunu izolaciju Turske jer mora da sačuva pregovarački kanal s njom zbog migrantskog problema.
„Odluka samita je jasna poruka Turskoj da je prešla sve dozvoljene granice. Uz mogućnost sankcija, podignuta je diplomatska barijera protiv turske samovolje u istočnom Mediteranu”, izjavio je za TV Skaj zamenik grčkog ministra za zaštitu građana Jorgos Kumucakos i naglasio da, kada je reč o opasnosti od eventualnog vojnog incidenta, treba pokazati maksimalnu uzdržanost uz očekivanje da „Turska neće preduzeti nešto nelogično”.
Ministar spoljnih poslova Grčke Nikos Dendijas kreće na „diplomatski maraton” kako bi ublažio moguće posledice tursko-libijskog sporazuma i eventualno dalje njegovo potpisivanje s drugim zemljama u regionu. Dendijas putuje u Ženevu, sreće se s generalnim sekretarom UN Antoniom Guteresom, ide u Saudijsku Arabiju, Ujedinjene Arapske Emirate, Jordan...

Stardžen: Dobili smo mandat za referendum o nezavisnosti Škotske
LONDON – Škotska premijerka Nikola Stardžen poručila je danas britanskom premijeru Borisu Džonsonu da treba da se usredsredi na realnost i prizna da je Škotska nacionalna partija (SNP) dobila mandat za drugi referendum o nezavisnosti.
SNP je osvojila 48 od 59 škotskih mesta u britanskom parlamentu na nedavnim parlamentarnim izborima, što je podstaklo Stardženovu da intenzivira zahteve za održavanje drugog referenduma o nezavisnosti.
Džonson je, međutim, u telefonskom razgovoru u petak preneo škotskoj političarki da se protivi drugom referendumu.
„Čvrsto sam mu rekla da imam mandat da ponudim ljudima izbor. On je ponovio da se tome protivi”, rekla je Nikola Stardžen za Skajnjuz.
Treba se, dodala je, fokusirati na stvarnost, a to je da su ovi izbori „prelomni trenutak” za Škotsku, javlja Tanjug.
Škoti su na referendumu o nezavisnosti 2014. glasali za ostanak u Ujedinjenom Kraljevstvu, ali su takođe 2016. na referendumu o Bregzitu glasali za ostanak u Evropskoj uniji, dok je većina u Engleskoj i Velsu glasala za izlazak iz EU, podseća Rojters.
„Škotska veoma jasno želi drugačiju budućnost od one koju je izabrao veći deo ostatka Ujedinjenog Kraljevstva. Škotska želi da ima pravo da izabere svoju budućnost”, zaključila je Nikola Stardžen.

Desetine hiljada Italijana na skupu protiv fašizma
RIM – Nekoliko desetina hiljada ljudi pristalica građanskog antifašističkog pokreta „Sardine” okupilo se danas u Rimu protestujući protiv ekstremne desnice.
„Sardine su naravno levičarske. Niko ne želi uvrede niti širenje mržnje”, rekao je jedan demonstrant, javlja Beta.
Pokret je nastao posle iznenadne pobede kandidata Lige krajem oktobra na lokalnim izborima u Umbriji, gde je levica bila na vlasti više od 50 godina.
Od tada su održani protesti u Milanu, Firenci, Napulju i Palermu gde se okupilo više od 300.000 ljudi.
„Sardine” nisu politička stranka niti nameravaju da postanu, ali kažu da žele da uzburkaju Italijane, da ospore štetnu antimigrantsku retoriku Lige Matea Salvinija koja dominira na društvenim mrežama.

Udvostručeno uništavanje prašuma Amazonije
RIO DE ŽANEIRO – Krčenje brazilskog dela prašume Amazonije udvostručilo se (za 104 odsto) u novembru u odnosu na isti mesec prethodne godine, navodi agencija Frans pres na osnovu zvaničnih satelitskih snimaka.
Tačno 563 kvadratnih kilometara ostala su bez drveća, što je najveće mesečno krčenje za novembar od 2015. godine, naveo je Institut za svemirska istraživanja (INPE), organ referentan za procenu krčenja šuma.
To je veliko povećanje krčenja u doba godine kada bi trebalo da ga je najmanje zbog sezone kiša, javlja Beta.
Tokom 11 meseci ove godine, što se podudara sa početkom mandata brazilskog ekstremno desničarskog predsednika Žaira Bolsonara, krčenje je zahvatilo 8.974,31 kvadratni kilometar.
Od januara do novembra 2018. krčenje je obuhvatilo 4.878,7 kvadratnih kilometara, što je povećanje za 83,9 odsto.
Najveća tropska šuma sveta je za godinu dana smanjena za 10.100 kvadratna kilometra, što je upola više nego u periodu od avgusta 2017. do jula 2018. godine.

Kijev će ponovo razmotriti uvođenje mirotvoraca UN u Donbas
KIJEV – Ministar spoljnih poslova Ukrajine Vadim Pristajko izjavio je da će Kijev ponovo razmotriti mogućnost upućivanja mirotvoraca UN u Donbas ako se pokaže da Minski sporazum ne daje rezultate kada je u pitanju rešavanje krize na jugoistoku zemlje.
Kijevske vlasti trenutno pokušavaju da učine sve što je moguće u okvirima Minskih sporazuma, preneo je Sputnjik.
„A kada budemo shvatili da nećemo imati ni o čemu više da kažemo u okvirima Minskih sporazuma, okrenućemo novi list”, upozorio je Pristajko, prenosi Tanjug.
Šef ukrajinske diplomatije je takođe naveo i da predsednik Ukrajine Vladimir Zelenski već ima određene planove za slanje mirotvoraca.
Kijev je svojevremeno pokušavao da na teritoriju Donbasa uvede mirotvorce UN koji bi bili razmešteni na celokupnoj teritoriji Ukrajine, sve do granica s Rusijom, ali je ruski predsednik Vladimir Putin tim povodom rekao da mirovnu misiju može da obavlja isključivo OEBS.

SAD ukinule sankcije za tri ruske kompanije
VAŠINGTON  - Ministarstvo finansija SAD ukinulo je sankcije za tri ruske kompanije, saopšteno je u dokumentu objavljenom na sajtu tog ministarstva.
S američkog sankcionog spiska skinute su kompanije „Centar za automobilske usluge” iz Kurganske oblasti i „Vertikala” i „Junikom” iz Jugre.
Kompanije su bile uvrštene u sankcioni spisak 5. decembra, podseća Sputnjik.
Tada je Ministarstvo finansija SAD na sankcioni spisak dodalo 17 državljana Rusije i sedam kompanija koje su, prema oceni tog ministarstva, povezani sa sajberkriminalom.
Vašington tvrdi da su oni povezani s Rusom Denisom Gusevom koji je član hakerske grupe „Ivl korp”, piše B92 a prenosi Tanjug.
Prema navodima Ministarstva finansija SAD, Gusev je generalni direktor tih organizacija i pomagao je hakerima u izvođenju finansijskih operacija.
    </div>
  </body>
 </text>
</TEI>