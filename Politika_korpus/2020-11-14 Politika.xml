<TEI version="3.3.0" xmlns="http://www.tei-c.org/ns/1.0">
 <teiHeader>
  <fileDesc>
   <titleStmt>
    <title>Politika 2020-11-14</title>
   </titleStmt>
   <publicationStmt>
    <p></p>
   </publicationStmt>
   <sourceDesc>
    <p>https://www.politika.rs/sr/articles/archive/2020/11/14/page:1?url=</p>
   </sourceDesc>
  </fileDesc>
 </teiHeader>
 <text>
  <body>
    <div id="kolumna">
Gas i plata
Pomalo me čude komentari u rubrici „Među nama” u vezi sa sporom ministarke Zorane Mihajlović i direktora „Srbijagasa” Dušana Bajatovića. Koliko mi je poznato, ni Ministarstvo energetike ni državne firme koje pripadaju tom resoru nisu dobrovoljna pevačka društva, već institucije i firme u kojima su pravila ponašanja već poodavno definisana.
Još mi je negde u svesti sadržina, mislim Zakona o radu, koji sam čitao pre više od četiri decenije kao inženjer pripravnik gde piše da niži po rangu-zaduženju ima pravo da naređenje-nalog ne izvrši samo u slučaju kada bi time ugrozio živote ili materijalna dobra.
Kada sam preuzeo rukovođenje radilištem i sa njega udaljio pijanog predsednika sindikata (po hijerarhiji moći skoro drugog čoveka u firmi sa 400 zaposlenih), u čudu su se našli oni koji su mislili da se zakoni donose forme radi, a da je njihovo poštovanje stvar naše dobre volje. U tu matricu se izgleda uklapa i gospodin Bajatović.
A što se tiče njegove plate od 20.000 evra, ne mogu a da se ne setim svoje diskusije na skupštini Saveza energetičara Republike Srpske, na kojoj sam istakao da smo mi društvo koje u poslednjim decenijama donosi odluke u energetskom sektoru iako one nisu zasnovane na nauci, stručnom znanju niti zdravom razumu.
Tako bi se moglo kazati i za platu gospodina Bajatovića, direktora firme koja se uglavnom bavi preprodajom gasa narodu i pritom se „dobro ugradi“. I dok je, recimo, dekan Mašinskog fakulteta da bi došao na tu funkciju posle završenog fakulteta morao da završi magistarske studije (dve godine), da doktorira (tri godine), da napiše bar četiri-pet knjiga i objavi dvadesetak radova, gospodinu Bajatoviću je bilo dovoljno da se sa završenim fakultetom i radnim iskustvom učlani u političku partiju i dobije deset puta veću platu od dekana.
Možda u svemu tome ima nečeg do čega ja u svoj pameti ne mogu da dođem.
Dr P. Petrović,
Banjaluka
    </div>
    <div id="sport">
Maljković: Pobeda za sve u Srbiji koji se bore sa koronom
ISTANBUL - Selektorka ženske košarkaške reprezentacije Marina Maljković pobedu protiv Turske posvetila je svim ljudima u Srbiji koji se bore sa korona virusom.
Košarkašice Srbije večeras su u Istanbulu u kvalifikacijama za Evropsko prvenstvo pobedile domaću selekcije 83:76 posle velike borbe i dva produžetka, čime su izborile plasman na šampionat Evrope 2021. godine.
„Zaista ne bih trošila reči na košarku, osećam potrebu da kažem ono što mi je na srcu. Ovu pobedu posvećujem svima u Srbiji koji se bore sa ovom bolešću, sa svime što se dešava u celom svetu, pa i kod nas, svim zdravstvenim radnicima. Veliki broj njih mi je pustio poruku, čestitaju”, rekla je Maljković za sajt KS S.
Ona je čestitala svojim igračicama na junačkoj pobedi, a Amerikanki Ivon Anderson poželela je dobrodošlicu.
„Primila sam i jednu posebnu poruku od mojih prijatelja koji leže u „Areni” bolesni, da su gledali ove naše dve utakmice. Naravno, da su se, koliko je to moguće i bolje osećali. Moram da čestitam svojim košarkašicama na junačkoj pobedi. Ovo je zaista, posle dva produžetka, bila junačka pobeda. Od prve do poslednje. I da iskoristim priliku da kažem: Ivon, dobro došla u Srbiju”, zaključila je Maljković.

Košarkaši Partizana pobedili Cibonu
ZAGREB - Košarkaši Partizana pobedili su večeras Cibonu 82:75 u Zagrebu u 7. kolu regionalne ABA lige.
Partizan je u Draženovim domu odigrao sa mnogo oscilacija, vodio je 15 poena prednosti, dozvolio domaćinu da se serijom 20:5 vrati u meč i da povede u trećoj četvrtini, ali su na kraju izabranici Saša Filipovskog uspeli da trijumfuju.
Najefikasniji je bio Nikola Janković sa dabl-dabl učinkom od 15 poena i 12 skokova.
Markus Pejdž ubacio je 16 koševa uz tri dodavanja, Nemanja Dangubić je dodao 12, a Rašon Tomas završio sa učinkom od 11 poena i osam uhvaćenih lopti.
U poraženom timu najbolju rolu imao je Filip Bundović sa 20 poena.
Beogradski tim sada ima četiri pobede i tri poraza, dok Cibona ima skor od 2-5.

Srpske košarkašice na Evropskom prvenstvu
ISTANBUL - Košarkašice Srbije pobedili su večeras Tursku 83:76 posle produžetaka u FIBA balonu u Istanbulu, čime su izborile plasman na Evropsko prvenstvo 2021. godine.
Izabranice Marine Maljković posle velike borbe i dva produžetka došle su do četvrtog trijumfa u grupi E, koji ih je direktno odveo na EP u Španiji i Francuskoj, na kom će braniti bronzanu medalju osvojenu 2019. godine.
Najzaslužnija za pobedu bila je Ivon Anderson, koja je na parketu provela više od 47 minuta i za to vreme ubacila 25 poena, uz šest asistencija i pet skokova.
Sonja Vasić dodala je 18, Jelena Bruks je ubacila poen manje, dok je Aleksandra Crvendakić dodala 12 koševa.
U truskom timu najbolja je bila Isil Alben sa 17 poena.
Posle stegnutog početka i vođstva Turske, Srbija je poenima Nevene Jovanović i Ivon Andreson uhvatila priključak i obezbedila vođstvo posle prve četvrtine.
Izjednačeno je bilo i u drugih 10 minuta, ali je Crvendakić ubacila važne poene, pa je Srbija na poluvremenu imala četiri poena viška (38:34).
Izabranice Marine Maljković drugo poluvreme otvorile su trojkom Bruks, ali je ubrzo usledio prazan hod srpskog tima, kada skoro pet minuta nisu postigle koš.
Turkinje su to iskoristile na pravi način, ubrzo su povele sa najvećom razlikom od šest poena.
Da meč ne ode u drugom pravcu, pobrinule sa kapitenka Bruks, Andreson i Vasić, dobrom igrom na obe strane, pa je rezultat pred poslednjih 10 minuta bio nerešen 53:53.
U završnici je viđena velika borba oba tima, Srbija je u poslednjih 60 sekundi stekla prednost od tri poena.
Turska je uzvratila trojkom Alben, ali je Vasić pogodila za novo vođstvo 39 sekundi pre kraja.
Alben je slobodnim bacanjima izborila produžetak za svoj tim, koji je bolje krenuo u dodatnom periodu i poveo sa plus četiri.
Srbija je agresivnom igrom uspela da se vrati, pogađale su Andreson i Bruks kad je bilo važno. Vasić je promašila polaganje za izjednačenje, a nova Amerikanka u srpskom timu uz zvuk sirene postigla je poene za novi produžetak. U novih dodatnih pet minuta dominirala je Anderson, koja je odmah napravila seriju od 4:0. Vezale su naše košarkašice nekoliko dobrih odbrana, bile agresivne, Crvendakić je sa penala minut pre kraja bila precizna, a tačku na meč stavila Vasić trojkom u poslednjim sekundama. Srbiju do kraja kvalifikacije očekuje još jedan „prozor” u februara sledeće godine, kada treba da igra protiv Albanije i Litvanije, prenosi Tanjug.

Vreme je za rezove u FSS-u
I dok su mnogi od nas pomislili da je ovo sjajna šansa da se posle dve decenije bar nekako putem baraža uguramo u vagon EVRO 2020, koji bi nas odveo na skup najboljih, jer bolju i lepšu priliku od ove uskoro nećemo imati, po ko zna koji put usledilo je novo razočaranje. I to od onih u koje smo se najviše kleli. Ali, ovaj najnoviji šamar srpskom fudbalu nije slučajan, već „plod” jednog procesa koji kod nas traje nekoliko godina.
Sve je zapravo počelo od sitne prepirke između predsednika FSS (Kokeza) i  nekadašnjeg selektora (Muslin) koji nas je odveo na Mundijal u Rusiju 2018. Zatim se tom sukobu „zaraćenih strana” pridružio i tadašnji kapiten (Ivanović) koji nije dozvolio predsedniku saveza da trenira sa igračima. A onda, kada su i ostali igrači shvatili da nije problem u Muslinu i Ivanoviću, već u najvišoj piramidi srpskog fudbala, onda nam se dogodio najgori mogući scenario.
Sada je definitivno jasno svakom, pa i najvećim fudbalskim laicima, da je isključivi krivac za potpuni debakl srpskog fudbala sam vrh saveza. Zašto pred utakmicu sa Škotskom predsednik FSS-a nije nijednom, baš nijednom, provirio glavu iz fudbalskog salona na Terazijama, gde su u međuvremenu na novu radnu dužnost došle starlete i telohranitelji. On se umesto toga sakrio u „mišju rupu”, kao da utakmica sa Škotskom nije najvažnija u poslednjih desetak godina. Svojom bahatošću i neznanjem navukao je veliki gnev ovdašnje fudbalske javnosti, više nego bilo koji njegov prethodnik. Tu lošu energiju on je preneo i na igrače, selektore koje je smenjivao kada je hteo, dok su ga neki skupštinski delegati, zarad jednog ili dva putovanja po belom svetu, tapšali po ramenu. Svojom sujetom uspeo je da uruši fudbalski sistem, koji je sada praktično na kolenima.
Već neko vreme u fudbalskoj čaršiji se sve glasnije govori, a uostalom i među igrače je pred tako važan meč sa Škotskom stigla takva informacija, da će se prvi čovek FSS sigurno povući sa mesta predsednika ukoliko ne budemo prošli finale. Naravno, i igrači mu više ne veruju, pa su neki pred važne mečeve u baražu polako počeli da napuštaju reprezentaciju... Čini se da je sada našem fudbalu, koji sve više tone u provaliju, potreban oštar rez.
Već koliko danas morali bismo da tražimo novog selektora, jer od „istrošenog” Tumbakovića više ništa nema. Taj uplašeni čovek, koji je jedino podigao ruke kada je Jović izjednačio u poslednjem minutu, izgleda da više ni sam sebi ne veruje. A o nekom ugledu i autoritetu među igračima da ne govorimo. Pa nije slučajno Nemanja Matić odlučio da kaže zbogom reprezentativnoj karijeri. Video je sa kim ima posla.
Ove tužne kvalifikacije, koje su završene na još tužniji način, još jednom su pokazale našu fudbalsku nemoć. A ta nova prilika biće za tri – četiri godine. A do tada mnogi će otići u fudbalsku penziju. Pre svih kapiten Aleksandar Kolarov, koji nije mogao da se stavi na raspolaganje timu i to u ne bilo kakvoj utakmici.
Za izbor najboljih igrača za nacionalni tim potreban je selektor poput Slavoljuba Muslina. Neko ko će javno reći predsedniku FSS-a da mu se ne meša u posao. Zato je i bivši selektor otišao, bolje reći oteran, i to kada nas je odveo na svetsko prvenstvo.
Ovaj debakl A tima zapravo i jeste ogledalo trenutnog stanja u našem fudbalu. Mnogo je pogrešnih poteza napravljeno, da bi jedna pobeda mogla da ispravi sve „krive Drine”. Najgore od svega je što su se i ostale selekcije utopile u tom sivilu, pa će novoj fudbalskoj vladi, biti potrebno još dosta godina da nas izvuče iz ovog blata. Možda je Crvena zvezda najbolji primer kako treba raditi. Nije mala stvar čak dva puta igrati u Ligi šampiona i to kada su klub iz Ljutice Bogdana videli sa katancem na vratima. Potrebni su nam neki novi ljudi kojima ćemo više verovati a ne onima koji su svoj mandat potrošili na neke sporedne stvari...
 
Puno obećanja, a malo toga urađenog
Sadašnja fudbalska vlast u Srbiji je definitivno jedna od najslabijih koje smo ikada imali. Sem hvalospeva i krupnih obećanja, počev od izgradnje Nacionalnog stadiona, oni ništa nisu uspeli da urade. Doduše, uspeli su da okreče Sportski centar, što se smatra njihovim najvećim poduhvatom za ovih nekoliko godina. Takođe ništa nije učinjeno ni na popularizaciji fudbala, na vraćanju starih nekadašnjih velikih centara. Sve je rađeno na brzinu bez nekog jasnog plana. Uspeli su da naprave najglomazniju ligu u Evropi, koja danas više nikome nije interesantna. Nisu uspeli da smanje korupciju u fudbalu, da pronađu novog Milorada Mažića, koji je bio ponos organizacije. Uspeli su da na „mala vrata” u najviši rang takmičenja uguraju neke timove koji to nisu zaslužili. Samo da bi imali podršku na glasanju. Puno pogrešnih poteza za ovako malu fudbalsku zemlju.
Pogrešni potezi selektora
Čija je bila odluka da u tako važnoj utakmici po ko zna koji put preformuliše tim, posebno zadnju liniju. Ako je selektor pomislio da Gudelj može da bude to što nije, onda je grdno pogrešio. Sa druge strane, zašto šansu nije dao Dušanu Vlahoviću i da u produžecima krenemo sa trojicom napadača. Ovako zagrevao je mladog napadača Fjorentine više od pedeset minuta, da bi ga na kraju poslao na klupu. Zašto je Kostić igrao a znalo se da nije potpuno spreman?

Predsednik FS Bolivije uhapšen na poluvremenu utakmice reprezentacije
Bolivijski istražitelji uhapsili su privremenog predsednika tamošnjeg Fudbalskog saveza tokom kvalifikacione utakmice za Svetsko prvenstvo protiv Ekvadora. Markos Rodriges, optužen za korupciju, priveden je tokom utakmice na stadionu Ernando Siles u La Pazu, gde je Bolivija izgubila od Ekvadora sa 3:2.
Lokalni mediji objavili su snimak na kojem se vidi kako Rodriges napušta stadion u pratnji policije. Ronaldo Aramajo, koji je u izvršnom odboru Fudbalskog saveza Bolivije, potvrdio je hapšenje u izjavi lokalnim medijima i dodao da je sastanak za izbor novog predsednika koji je bio zakazan za danas sada neizvestan.
Markos Rodriges bio je privremeni predsednik Saveza otkako je Sezar Salinas u julu preminuo od posledica virusa. Lokalni mediji su preneli da je policija pokušala da uhapsi Rodrigesa u hotelu u kojem bi trebalo da se održe izbori, ali je on već bio otišao na stadion.
Bolivijski fudbal je u krizi, a rukovodioci klubova se bore oko vlasti u Savezu. Državno prvenstvo je prekinuto od marta zbog pandemije i još nije nastavljano baš zbog tih sporova. Inače, reprezentacija Bolivije je upisala i treći poraz u kvalifikacijama i poslednja je na tabeli, dok je Ekvador treći sa šest osvojenih bodova.
    </div>
    <div id="magazin">
U Egiptu otkriveno više od 100 sarkofaga (FOTO)
KAIRO - Egipatski zvaničnici zaduženi za antikvitete objavili su danas otkriće najmanje 100 drevnih sarkofaga, sa mumijama u nekim od njih, i oko 40 pozlaćenih statua u ogromnoj faraonskoj nekropoli Sakari južno od Kaira.
Šareni, zapečaćeni sarkofazi i statue koji su sahranjeni pre više od 2.500 godina bili su izloženi u improvizovanoj izložbi u podnožju čuvene stepenaste Džoserove piramide u Sakari, prenosi AP.

Arheolozi su otvorili kovčeg u kome se nalazila dobro očuvana mumija umotana u tkaninu. Takođe su izvršili rendgensko snimanje vizualizujući oblik drevne mumije, pokazujući kako je telo sačuvano.
Ministar turizma i antikviteta Haled el-Anani rekao je na konferenciji za novinare da otkriveni predmeti potiču iz helenističkog perioda (320-30 p.n.e.) i kasnog perioda starog Egipta (664-332 p.n.e.).

Rekao je da će artefakte prebaciti u najmanje tri kairska muzeja, uključujući Veliki egipatski muzej koji Egipat gradi u blizini čuvenih piramida u Gizi. Ministar je dodao da će kasnije ove godine objaviti još jedno otkriće na nekropoli Sakara.
Otkriće na čuvenoj nekropoli najnovije je u nizu arheoloških nalaza u Egiptu. Od septembra, vlasti za antikvitete otkrile su najmanje 140 zapečaćenih sarkofaga, sa mumijama u većini njih, u istom području Sakare.

Lokalitet Sakara deo je nekropole u drevnoj egipatskoj prestonici Memfisu koja uključuje čuvene piramide u Gizi, kao i manje piramide u Abu Sir, Dahšur i Abu Ruvaiš. Ruševine Memfisa proglašene su Uneskovom svetskom baštinom 1970-ih.
Egipat često koristi arheološka otkrića u nadi da će podstaknuti vitalnu turističku industriju koja je u problemu od političkih previranja nakon 2011. godine kada je srušen dugogodišnji predsednik Hosni Mubarak. Pandemija korona virusa ove godine zadala je dodatni udarac sektoru, prenosi Tanjug.
    </div>
    <div id="vesti">
U Crnoj Gori 577 novozaraženih, preminulo osam osoba
PODGORICA - U Crnoj Gori je u poslednja 24 sata potvrđeno 577 novih slučajeva korona virusa, a preminulo je osam osoba, saopštio je Institut za javno zdravlje.
Kako se navodi, od poslednjeg preseka testirano je 1.808 uzoraka.
Najviše novozaraženih je iz Podgorice, 264, prenose „Vijesti”.
U Crnoj Gori je trenutno aktivan 9.151 slučaj.
Od početka godine ukupan broj registrovanih slučajeva infekcije korona virusom je 26.686.
Ukupan broj preminulih povezanih od početka juna iznosi 376,a od pocetka godine 385.

U Hrvatskoj 2.866 novozaraženih, umrlo još 38 osoba
ZAGREB - U Hrvatskoj je u poslednja 24 sata registrovano 2.866 novih slucajeva korona virusa, a preminulo je 38 osoba, čime je ukupan broj umrlih od posledica Kovida 19 premašio 1.000.
Broj aktivnih slučajeva u Hrvatskoj danas je 17.090, od kojih je 1.655 pacijenata na bolničkom lečenju, a na respiratoru 184 pacijenta, saopštio je Nacionalni štab civilne zaštite.
Od 25. februara kada je zabeležen prvi slučaj zaraze u Hrvatskoj, do danas ukupno je zaraženo 81.844 osobe od kojih je 1.006 preminulo, ukupno se oporavilo 63.748 osoba od toga 2.484 u poslednja 24 sata.
U samoizolaciji je trenutno 41.615 osoba, prenosi Indeks. Do danas je ukupno testirano 611.357 osoba, od toga 9.614 u poslednja 24 sata, prenosi Tanjug.

Nasilje nad Lukrecijom
Državni kamerni muzički teatar „Opera Sankt Peterburga” je, u okviru turneje u našoj zemlji, na Velikoj sceni Narodnog pozorišta izveo operu Bendžamina Britna „Nasilje nad Lukrecijom”, u režiji Jurija Aleksandrova i pod dirigentskom palicom Maksima Valjkova.

Radnja komada, u kom se arije izvode na engleskom jeziku, zasniva se na detalju iz rimske istorije ‒ Lukreciju (solistkinja Larisa Pominova), suprugu vojskovođe Lucija Kalatina, obeščastio je Tarkvinije Sekst, koji je stanovao u njihovoj kući, i ona je, ne mogavši da izdrži sramotu, izvršila samoubistvo...
Izvedba u nacionalnom teatru biće ponovljena večeras, a u Operi i teatru „Madlenijanum” sutra i prekosutra gosti iz Rusije izvešće operu Volfganga Amadeusa Mocarta „Otmica iz saraja”, takođe u režiji Jurija Aleksandrova.
    </div>
    <div id="kultura">
Tamni somot Isidorine tišine
Prošlo je 40 dana od kako nas je napustila Isidora Žebeljan. Prema narodnom verovanju – tokom ovog perioda njena duša odlazila je na mesta i među ljude koje je tokom života posebno volela. I, nasitivši se konačno ovih zemaljskih slika, milovanja i otiranja suza bližnjima, njeno biće, oslobođeno tereta prolaznosti, spremno je za susret sa Onim kome je i tokom života klicala – kroz muziku, kroz reči, kroz posvećenost i ljubav.
No, ova četrdesetnica nije bila samo vreme njenog oproštaja od nas, nego i našeg prilagođavanja njenom fizičkom odsustvu i pripreme da joj dopustimo da se otisne nepoznatim putem. Danonoćno smo slušali njene kompozicije, sećajući se kako ih je sama svirala, kako je uz njih igrala i pevala, kako je pričala o pesmama i impresijama koje su ih nadahnule.
Nas koji smo imali tu radost da je poznajemo i lično, uspomene su vodile i u sakrivene prostore između notnih redova Sarabande i Tanga, Girotonda i Umbre... u trenutke između njenih putovanja, nagrada, priznanja i koncerata, u trenutke od kojih smo počeli i kojima završavamo ovaj uzbudljivi boravak u vremenu pre večnosti.
Detinjstvo. Dok „odrasli” provode poslepodne u prijatnom ćaskanju uz obilje ukusne hrane zalivene domaćim vinom iz Perleza, u tajnom vrtu iza kuće sve gori od uzbuđenja. Takmičimo se ko će pre stići do mrežaste ležaljke koja visi između dva stuba. U to vreme u nju može da stane više nas. Ipak, se trkamo. Tako je zabavnije.
Odrastanje. Za njeno venčanje šije se venčanica od, kod nas tada vrlo retke, sirove svile. Kreira je i kroji prijatelj – modni dizajner. Dan svadbe se približava, a haljina se još i ne nazire. Veče pred veliki događaj, u pomoć priskaču tetke, strine, šnajderke. Spasavaju šta se spasiti može. Nevesta je lepa i nasmejana.
Zrelost. Srećemo se na hodnicima SANU. Obećavamo kako ćemo naći vremena da se vidimo i ispričamo. Uspevamo tek posle nekoliko pokušaja. U kafiću kod Kalenić pijace ispijamo litre zelenog čaja i pričamo o deci, roditeljima, knjigama, muzici, o životu i smrti. Zaključujemo da moramo ovo da radimo malo češće.
Oproštaj. Na dan sahrane, stižem na groblje pre svih. Ne mogu da sedim kod kuće. Kovčeg već stoji u kapeli, a ispred nema nikoga. Oklevam, a onda krišom, kao da otimam nešto na šta nemam pravo, ulazim da se oprostim sa njom u miru i tišini.
Počinje opelo sazdano od višeglasnih molitvi i suza, od pruženih ruku i zagrljaja, od cveća i  natpisa na vencima: prijatelji, drugari, studenti, diplomate, poštovaoci. Ambasada Kraljevine Holandije, Dušan, Biljana, Jelica, Ksenija, Jasmina, Vlada, Fruba i Pera... Peva se i pored groba. Pitam se, u kom ključu i za koje instrumente bi bio oproštajni koncert, da ga je napisala.
Kasnije poslepodne otvaram Politikin dodatak „Kultura, umetnost, nauka“. U istom broju njen i moj tekst – ona piše o tišini, ja pišem o Bogu, obe pišemo o ljubavi. Puštam po ko zna koji put omiljenu kompoziciju: „Tamni somot”. Tih, dubok, nežan i vedar, kao što je bila i Isidora, kao što je bio i četrdeseti dan od njenog odlaska. Čekanje.
    </div>
    <div id="ekonomija">
Bugarski BDP-a pao 5,2 odsto u trećem kvartalu
SOFIJA - Bruto domaći proizvod (BDP) Bugarske opao je za 5,2 posto na godišnjem nivou u trećem kvartalu 2020. godine, u odnosu na međugodišnji pad od 8,6 procenata u prethodnom tromesečju, objavio je Nacionalni zavod za statistiku.
Kako prenosi portal „Sinjuz”, Bugarska ekonomija je u periodu jul-septembar tekuće godine zabeležila rast od 4,3 odsto prema desezoniranim podacima, nakon pada od 10,1 posto u drugom kvartalu, naveo je NSI u fleš proceni.
Bugarski BDP je u izveštajnom periodu iznosila 31,2 milijarde leva (16 milijardi evra) po tekućim cenama, dodaje se u informaciji.

Antić novi direktor Koridora Srbije, Babić razrešen
Vlada Srbije razrešila je Zorana Babića sa funkcije vršioca dužnosti direktora JP „Koridori Srbije”, a na njegovo mesto postavila bivšeg ministra rudarstva i energetike i funkcionera SPS-a Aleksandra Antića.
Rešenje o imenovanju Antića za v.d. direktora „Koridora Srbije” objavljeno je u Službenom glasniku.
Takođe, objavljeno je i rešenje kojim je Babić, kako je navedeno, na lični zahtev razrešen dužnosti v.d. direktora „Koridora Srbije”, prenosi Tanjug.
    </div>
    <div id="vesti">
Uhapšen na Ibarskoj magistrali sa 22 kilograma marihuane
Policija je danas uhapsila S.L. (1986.) iz Kragujevca i zaplenila oko 22 kilograma marihuane.
Policija je na Ibarskoj magistrali zaustavila vozilo „opel” kojim je upravljao osumnjičeni, a pregledom vozila otkrila je iza zadnjeg branika u specijalno izrađenom prostoru 25 paketa sa oko 22 kilograma marihuane.
Osumnjičenom je određeno zadržavanje do 48 sati nakon čega će, uz krivičnu prijavu, biti priveden Višem javnom tužilaštvu u Beogradu.
Pripadnici Uprave kriminalističke policije MUP-a su jutros zaplenili oko 15 kilograma marihuane i uhapsili dve osobe.

Zaplenjeno 15 kilograma marihuane, dvoje uhapšenih
Pripadnici Uprave kriminalističke policije zaplenili su oko 15 kilograma marihuane i uhapsili dve osobe zbog postojanja osnova sumnje da je izvršile krivično delo neovlašćena proizvodnja i stavljanje u promet opojnih droga, saopšteno je iz MUP-a Srbije.
Policija je prilikom pretresa vozila „mercedes” u kome su se nalazili osumnjičeni Z. M. (1985) i M. M.1960), iza zadnjeg sedišta u specijalno izrađenom prostoru pronašla 30 paketa sa oko 15 kilograma biljne supstance za koju se sumnja da je opojna droga marihuana.
Osumnjičenima je određeno zadržavanje do 48 sati, nakon čega će u zakonskom roku, uz krivičnu prijavu biti privedeni Višem javnom tužilaštvu u Beogradu.

Podzemlje ima kontakte u državnim strukturama
„Znamo ko je ubio čoveka na Novom Beogradu”, rekao je juče Aleksandar Vučić, predsednik Srbije, komentarišući seriju profesionalnih likvidacija u Beogradu i istakao da je država u žestokom obračunu sa kriminalcima i da će ih sve „počistiti”.
Poslednje u nizu ubistava u prestonici dogodilo se pre dva dana na Novom Beogradu, kada je u garaži zgrade stambenog kompleksa „Belvil” pored tržnog centra „Delta siti” likvidiran Bojan Mirković. Predsednik je juče istakao da je u toku potraga za ubicom.
Vučić je rekao da nije uvek lako izboriti se sa kriminalom pošto imamo puno „uvezenih klanova” i da se danas vodi žestoka borba između vođa kriminalnih klanova, kao i da je taj sukob uglavnom uvezen u našu zemlju. Kako je naveo, naši ljudi koji su u to uvučeni uglavnom su „izvođači radova” u smislu da prodaju narkotike ili su strelci.
„Naš je posao da to počistimo i to ćemo i da uradimo, ali najpre moraju da se počiste oni koji sarađuju sa ubicama i kriminalcima. Oni koji prime novac da bi omogućili nekom prolaz određenim saobraćajnicama ili logistiku, ili dali informacije o kretanju druge kriminalne grupe”, rekao je Vučić.
On je istakao da će borba protiv kriminala biti najžešća, neće biti kratkotrajna i ograničena i videće se konkretni rezultati. Ta borba je i te kako počela, naglasio je predsednik.
„Uhapšeni su ljudi koji su visoko pozicionirani u jednom od klanova koji su pokušali ubistvo Alibega, jednog od nekadašnjih vođa navijača. Sve se tiče narko-biznisa. A mislili su da je nemoguće da to otkrijemo. I kod nedavnog ubistva u tržnom centru ’Ušće’ su imali značajne kontakte sa ljudima iz državnih struktura”, naveo je predsednik.
Profesionalna ubistva na beogradskim ulicama postala su učestala. Srpsko podzemlje se probudilo, a njegovi eskadroni smrti rade punom parom. Nekoliko mafijaških likvidacija koje su se dogodile u poslednjih mesec dana u Srbiji, kao i nestanci pojedinih osoba, imaju zajedničke niti. Reč je o ratu kriminalaca do istrebljenja. Osvete i borba za prevlast na narko-tržištu motivi su ovih zločina. Naša država je i prethodnih godina imala problem s organizovanim kriminalom i uličnim obračunima. Međutim, čini se da je današnja mafija proširila svoju infrastrukturu.
U najvećem broju ovih poslednjih uličnih likvidacija, policija brzo identifikuje ubicu, ali ga teško pronalazi. Ovo ukazuje da ubice ništa ne prepuštaju slučaju. Oni su svesni i kamera koje ih snimaju i svedoka koji su ih videli, ali, uz pomoć očigledno dobre logističke podrške, uspevaju da pobegnu na „sigurno” mesto.
Prema našim nezvaničnim saznanjima, ubijeni Bojan Mirković je bio član kriminalne grupe Stefana Jovičića Zeke i bio je blizak ozloglašenom „škaljarskom klanu”. Mirković je likvidiran kada se vraćao kući iz supermarketa u koji je otišao po hranu. Počeo je da beži ka stambenoj zgradi kada je ugledao napadača, ali ga je ubica sustigao i upucao ispred lifta u podrumu. Ubica je imao kacigu za motor i pištolj sa prigušivačem, što objašnjava zašto niko od komšija nije čuo pucnjavu.
Mirković se dovodi u vezu i s ubijenim Aleksandrom Šarcem, koji je preminuo u Urgentnom centru nakon što je 17. oktobra ranjen na parkingu tržnog centra „Ušće”u Beogradu. Kako se sumnja, Šarac je bio član međunarodne pljačkaške bande „Pink panteri”, a Mirković je zajedno sa njim nabavljao vozila za likvidacije i bavio se logistikom u vezi sa ubistvima koja su organizovali Damir Hadžić i Lazar Vukićević. Hadžić je ubijen na Krfu 23. jula zajedno sa vođom barske kriminalne grupe koja je bliska „škaljarcima”, Alanu Kožaru, dok je Vukićević nestao prošlog meseca u Beogradu.
Njegova porodica sumnja da je otet, ali ne isključuje se mogućnost da je počinjen zločin. Takođe, svaki trag se izgubio i Goranu Veličkoviću Goksiju. Ovaj bivši vođa navijača Partizana je poslednji put viđen 3. avgusta oko 16.30 u Višegradskoj ulici u Beogradu. Spekuliše se da iza njihovog nestanka stoji ista kriminalna grupa iz Beograda, bliska „kavačkom klanu”. Vođe ove ekipe, prema operativnim saznanjima, odgovorne su i za smrt Aleksandra Šarca.
Vedran Repčić, koji je ranije osuđivan zbog ubistva i preživeo jedan atentat, likvidiran je u sredu ujutro u beogradskom naselju Braće Jerković, samo dan pre ubistva Mirkovića. Ubica je imao kačket i crnu hiruršku masku, a bio je odeven u tamnu sportsku garderobu i sa manjim crnim rancem pucao je iz revolvera na Repčića na parkingu. Surovu likvidaciju videlo je nekoliko građana, a ubica još nije pronađen.
Još jedno ubistvo koje je uznemirilo građane Beograda dogodilo se 13. septembra, kada je u eksploziji automobila pod koji je bila podmetnuta bomba nastradao Strahinja Stojanović. Za ovu likvidaciju osumnjičen je Milivoje L., iz Bosanske Gradiške, za kojim policija traga zbog sumnje da je podmetnuo bombu pod Stojanovićev „be-em-ve”. Ubica je u Beograd došao po zadatku da izvrši likvidaciju i za njim je raspisana Interpolova poternica.
Istraga o mogućim naručiocima i motivu ovog zločina zasad ide u dva pravca. Prvi se odnosi na povezanost Stojanovića sa ubistvom Dragoslava Miše Ognjanovića, advokata Luke Bojovića. Drugi pravac istrage ide u smeru jedne kriminalne grupe iz Beograda, s kojom je navodno Stojanović ušao u sukob zbog kokaina.
Analizirajući sve ove slučajeve, stručnjak za kriminal i bivši obaveštajac Božo Spasić kaže da je reč o seriji obračuna koji su se, reklo bi se, iznenada dogodili, ali su permanentno prisutni na ulicama i samo su tinjali dok nisu eksplodirali.
„Osim ubistva Strahinje Stojanovića auto-bombom, sve ove druge slučajeve karakteriše to što su žrtve ubijene hicima iz pištolja, ubica je pojedinac koji je maskiran i vešto napušta mesto zločina. Takođe, karakteristika je i da policija brzo identifikuje ubicu, ali nakon identifikacije nema realizacije, što ukazuje da su kriminalci veoma organizovani”, kaže Spasić.
Naš sagovornik ističe i da je svim ubijenima zajedničko to što su se ponašali komotno, slobodno su šetali tržnim centrima i niko od njih nije imao telohranitelje. 
„Našu javnost zanima da li su ovo obračuni između ’škaljaraca’ i ’kavčana’. Smatram, i upotrebiću prvi put taj izraz, reč je o – ’pokretnoj mafiji’”, kaže bivši obaveštajac, koji je uveren da će se obračuni kriminalaca u Srbiji nastaviti i narednih dana.
Kriminolog Dobrivoje Radovanović smatra da je Beograd zbog učestalih mafijaških obračuna već duži period najnebezbedniji grad u regionu.
Radovanović je u intervjuu za agenciju Beta kazao da policija, tužilaštvo i sudstvo neće moći da se obračunaju s mafijom sve dok ta borba ima „politički prizvuk”.
„Ne možete se više šetati noću ni u društvu, a kamoli sami, jer vas može orobiti bilo koja grupa narkomana. Ne možete ni u toku dana biti sasvim sigurni jer možete postati slučajna žrtva mafijaškog obračuna u nekom tržnom centru, na ulici ili stambenom naselju”, zaključio je Dobrivoje Radovanović.

Maloletnik izboden u dvorištu vrtića
OBRENOVAC - Sedamnaestogodišnji S.B. (17) godina izboden je nožem u dvorištu vrtića „Zeka” u Obrenovcu, javljaju beogradski mediji. Zbog ovog napada uhapšen je M. V. (22).
Osumnjičeni je iz beogradske opštine Vračar, a nakon hapšenja određeno mu je zadržavanje i uz krivičnu prijavu biće priveden u Osnovno javno tužilaštvo u Obrenovcu na dalje postupanje.
Istražuje se i motiv napada, prenosi Tanjug.

Marjanović je munjevito pozvao suprugu čim je uključio telefon
Branioci Zorana Marjanovića, optuženog da je 2. aprila 2016. na nasipu u Crvenki kod Borče ubio suprugu Jelenu, i stručni savetnik odbrane Saša Savić juče su u nastavku suđenja pred Višim sudom u Beogradu duže od dva sata ispitivali veštaka telekomunikacione struke Dragomira Vasiljevića, koji je pre dva dana pred sudskim većem usmeno „branio” svoj izveštaj.
Svedočeći pred petočlanim sudskim većem, Vasiljević je izjavio da je Marjanović u vreme ubistva na 25 minuta isključio svoj mobilni telefon i da ga je ponovo uključio u 17.04, i to blizini mesta na nasipu u Crvenki sa kog je ona sišla pre nego što je ubijena.
Odbrana je sudskom veštaku postavila nekoliko desetina pitanja, tvrdeći da Marjanović nije mogao da isključi telefon, a da bazne stanice ne registruju dva loga, odnosno da ga je uključio i odmah potom pozvao suprugu.
– Da je uključio telefon, pa stajao tri minuta na tom mestu, smenjivale bi se i bazne stanice. Ovo je bio munjevit poziv. Čim je uključio telefon, pozvao je Jelenu, zato se ne vide dva loga – odgovorio je veštak Vasiljević.
Tokom jučerašnjeg izlaganja Vasiljević je potvrdio da je poslednji poziv Jelena Marjanović imala sa majkom u 16.36 i da joj je pred smrt u 16.51 časova Milana Šišić poslala SMS.
Advokatski tim Zorana Marjanovića reagovao je svojevremeno na ove navode optužnice i naveo da su tvrdnje tužilaštva da je njihov branjenik namerno ugasio telefon „klimave”, kao i da postoje realni razlozi zašto telefon u vreme ubistva nije bio vidljiv baznim stanicama.
Oni su kazali da se iz prepiske s mobilnim operaterom vidi se da ne postoji pravilan „log of”, to jest komanda za isključivanje telefona. To može da znači, naveli su advokati okrivljenog, i da Zoran nije namerno ugasio telefon, već da je on bio na nekom posebnom režimu rada. Takođe, ne može da se isključi mogućnost da je telefon izgubio signal.

Uhapšen zbog posedovanja kokaina i dva pištolja
Pripadnici Ministarstva unutrašnjih poslova u Beogradu uhapsili su M. D. (1989) zbog postojanja osnova sumnje da je izvršio krivična dela neovlašćena proizvodnja i stavljanje u promet opojnih droga i nedozvoljena proizvodnja, držanje, nošenje i promet oružja i eksplozivnih materija.
Policija je pretresom stana i drugih prostorija u kojima osumnjičeni neprijavljeno boravi pronašla 100 grama kokaina, dva pištolja sa po sedam komada municije i prigušivač.
Osumnjičenom je određeno zadržavanje do 48 časova i on će, uz krivičnu prijavu, biti priveden Višem javnom tužilaštvu u Beogradu, saopšteno je iz MUP-a Srbije.

Irinej smešten na VMC Karaburma, u dobrom je stanju
Patrijarh srpski Irinej smešten je, radi lečenja i kliničkog praćenja, u Vojnu bolnici Karaburma zbog pozitivnog nazofaringalnog brisa na kovid 19, a stanje patrijarha je dobro, stabilno i pod kontrolom, saopšteno je večeras iz Srpske pravoslavne crkve.
Prolazno stanje febrilnosti bilo je zabeleženo pre dva dana, a posle toga patrijarh je bio afebrilan i bez subjektivnih tegoba.
Konzilijarno lečenje Irineja se sprovodi po protokolu za lečenje obolelih od kovid 19, uz takođe preduzete konzilijarne mere lečenja pratećih hroničnih bolesti, dodaje se u saopštenju.

Misteriozni radovi na vrhu Kopaonika
Kopaonik – Zima je na pragu pa i Snežana Mitković iz Smedereva, kako u zvaničnim papirima piše, vlasnica urbanistički spornog kafića na Kopaoniku ubrzano ,,ušuškava“ svoj objekat. Radi se na delu suterena i prizemlja, ili bolje rečeno na onome što je ostalo posle rušenja sprata i potkrovlja. Zidovi se oblažu drvenim talpama, a priprema se i krovna konstrukcija, što mnoge navodi na zaključak da se pomenuti radovi obavljaju kako bi se gabariti objekta uskladili sa jedinom dozvolom za gradnju, dobijenom od nadležnih urbanističkih organa u Brusu.
Ako je to tačno, a za sada su samo nagađanja jer niko to zvanično ne potvrđuje, onda kafić ostaje na vrhu Kopaonika. Biće, doduše, rekonstruisan, uprkos tome što je nadležna inspekcija pri Ministarstvu građevinarstva, saobraćaja i infrastrukture, još avgusta 2018. godine, izdala rešenje o rušenju, vlast obećavala da će biti ,,srušen do temelja“, investitorka u dva navrata obaveštavala inspekciju da je rušenje u toku...
I, proteklih godina, uz nekoliko prekida radova, stvarno su srušeni sprat i potkrovlje, ali se i dalje ne zna koliko je još ostalo od prvobitne veličine objekta od oko hiljadu kvadrata. Naime, ono što se vidi, a reč je o suterenu koji je u osnovi bio 27 puta 14 metara i prizemlje 22 puta 10 metara opet je znatno više od 150 kvadrata, za koliko je, navodno,  dobijena dozvola za gradnju od opštine Brus.
Međutim, sada se nezvanično govori da je u toj dozvoli, izdatoj prema Programu gradnje na delu Kopaonika koji pripada bruskoj opštini, odobrena gradnja i većeg objekta od pominjanih 150 kvm. Takođe, od pomnih posmatrača doznajemo da je i ono što je posle rušenja ostalo ,,skraćivano“.
Uklanjan je, kako se govori, deo koji je, i posle naprečac obavljene preparcelacije, ostao na delu placa koji pripada  opštini Raška, a od koje pomenuta investitorka nije dobila baš nijednu dozvolu. Ostatak objekta se oblaže drvenom građom, kako bi, navodno, ličio na privremeni. No, doznajemo od stručnjaka za urbanizam, to i nije baš toliko bitno, jer je važnije da je na koliko godina ta privremenost upisana u bruskoj dozvoli. Uostalom, i mnogo drugih ugostiteljskih objekata na ovoj planini ima uslov privremenosti pa su ,,pokriveni“ urbanističkim papirima bez obzira što su građeni čvrstim materijalom.
Sve u svemu, ,,rušenju kafića do temelja“ je, izgleda, kraj. Prešlo se na drugu fazu ,,rušenja“, koja je uistinu adaptacija u skladu sa bruskom dozvolom malo kome poznatog sadržaja, spornog objekta na Rudištu, skoro najvišem  vrhu Kopaonika.

Vladika Joanikije dobro, ostaje u samoizolaciji
NIKŠIĆ - Zdravstveno stanje episkopa budimljansko-nikšićkog i administratora Mitropolije crnogorsko-primorske Joanikija, koji je oboleo od korona virusa je dobro, potvrđeno je tokom današnjih kontrolnih pregleda.
Kako je saopštila Eparhija budimpljansko-nikšićka, utvrđeno je da osnovni vitalni parametri imaju fiziološke vrednosti, te da su kontrolni laboratorijski nalazi u fiziološkim opsezima.
„Radiografski snimak pluća, kao ni prethodnih puta, nije pokazao inflamatorne i infiltrativne promene, a ranije planirani CT pluća je zbog objektivnih pokazatelja, kao i dobrog subjektivnog osećaja Joanikija, odložen za naredni period”, navodi se u saopštenju, prenosi Tanjug.
Dodaje se da će Joanikije po preporuci lekara i u narednom periodu biti u samoizolaciji radi odmora i rehabilitacije, a po izlasku će svoje aktivnosti prilagoditi savetima struke.
Navodi se i da je virusološko testiranje vladike Joanikija na korona virus planirano je za nastupajuću sedmicu.
Joanikije je prošle nedelje testiran pozitivno na korona virus i on se nalazi u samoizolaciji u manastiru Đurđevi stupovi.

Izložba fotografija iz Drugog svetskog rata otvorena još sutra
Ministar odbrane Nebojša Stefanović posetio je izložbu  „Ratna slika Srbije u Drugom svetskom ratu, ‪‪1941-1945“ u galeriji Doma Vojske u Beogradu, koja je deo ovogodišnje manifestacije „Muzeji za 10”, saopštilo je Ministarstvo odbrane.

U okviru manifestacije „Muzeji za 10“, koja se održava od 9. do 15. novembra, ovu izložbu pogledalo je više od 500 posetilaca u galeriji Doma Vojske, uz poštovanje svih zaštitnih mera od korona virusa.

Izložba je priređena povodom obeležavanja 75 godina od pobede nad fašizmom u Drugom svetskom ratu, a delo je grupe autora iz Istorijskog arhiva Požarevac, Vojnog arhiva, Vojnog muzeja i Medija centra „Odbrana”.

Opet neslavni rekord – koronom zaražene 3.822 osobe, 17 preminulih
U Srbiji je u prethodna 24 časa 17 osoba preminulo od posledica infekcije korona virusom pa je ukupan broj smrtnih slučajeva od početka epidemije povećan na 989, objavljeno je danas.
Po podacima Instituta za javno zdravlje „Dr Milan Jovanović Batut”, testirano je 14.015 osoba, a prisustvo virusa potvrđeno je kod 3.822 osobe što je najveći broj inficiranih na dnevnom nivou od početka epidemije.
Hospitalizovane su 3.693 osobe, a na respiratorima su 163 pacijenta. Procenat smrtnosti iznosi 1,22.
Od početka epidemije, u Srbiji je testirano 1.496.295 osoba, a prisustvo virusa laboratorijski je potvrđeno kod 81.086 osoba, prenosi Beta.

Vučević i Kisić Tepavčević posetili dom za stare u Futogu
FUTOG - Gradonačelnik Novog Sada Miloš Vučević i ministarka za rad, zapošljavanje, boračka i socijalna pitanja Darija Kisić Tepavčević posetili su danas Dom Futog Gerontološkog centra „Novi Sad”.
Gradonačelnik je zahvalio resornom ministarstvu na podršci koju pruža radu Gerontološkog centra i čestitao zaposlenima u toj ustanovi na zlatnoj medalji za zasluge koju su dobili od predsednika Republike Srbije. Ministarka Kisić Tepavčević ocenila je da su gerontološki centri uvek važni za državu, a posebno sada kada je društvo suočeno sa ozbiljnom epidemijom.
„Znamo da osobe starije od 65 godina i hronični bolesnici imaju veću šansu da kod njih bolest izazove komplikacije. Rad u Centrima je težak i treba da podržimo zaposlene, jer rade za dobro svih nas, brinući o našim najstarijim sugrađanima”, rekla je Kisić Tepavčevićeva.
Direktorka Gerontološkog centra ''Novi Sad'' Slavica Škrbić zahvalila je Ministarstvu i Gradu na podršci zbog koje su sačuvani korisnici i zaposleni u ustanovi.
Ona je navela da je kapacitet Doma Futog 268 mesta, a da će, zahvaljujući renoviranju objekata, koje je realizovano uz pomoć Pokrajine Vojvodine i Republike Srbije, Dom biti prilagođen standardima neophodnim u procesu relicenciranja, prenosi Tanjug.

Prodata Titova radionica u „Goši”
SMEDEREVSKA PALANKA – Fabrika opreme i mašina AD „Goša” iz Smederevske Palanke kupila je zgradu starog muzeja „Goša holding korporacije”, poznatiju kao Spomen-radionica „Josip Broz Tito”, saopštila je Agencija za licenciranje stečajnih upravnika.
Zgrada muzeja površine 840 kvadrata, koja ima status spomenika kulture, prodata je sa pripadajućom opremom po početnoj ceni od 6,3 miliona dinara, što je oko 50.000 evra.
Kakve su namere novog vlasnika Titove radionice, dan nakon kupoprodaje nije poznato.
Podsećamo, Zakon o stečaju ne sprečava prodaju objekata koji su spomenici kulture, već se dozvoljava namirenje poverilaca iz kompletne imovine dužnika. Čak ni država nema pravo preče kupovine.
Međutim, zbog Zakona o  zaštiti kulturnih dobara koji zabranjuje rušenje i prepravljanje objekata u statusu spomenika kulture, uslove i dozvole novi vlasnici moraće da zatraže od Zavoda za zaštitu spomenika kulture u Smederevu.
Prema nekim podacima, Tito 1926. godine dolazi u Srbiju i zapošljava se u fabrici vagona i gvozdenih konstrukcija AD „Jasenica” u Smederevskoj Palanci, koja će kasnije postati „Goša”.
Na pedesetu godišnjicu Brozovog dolaska, tačnije 1976. godine Titova radionica pretvorena je u spomen-muzej, na ulazu je postavljena bronzana ploča sa reljefnim likom Josipa Broza, rad Ota Loga.
Izvršeni su obimni radovi na sređivanju, uvedeni novi sadržaji, kao i stalna postavka starih alata i mobilijara, baš u delu u kojem je Tito radio.

Posle intervjua „Politici” moguća i poseta pape Srbiji?
ZAGREB - Analzirajući niz događaja i susreta crkvenih velikodostojnika na relaciji Vatikan-Beograd-Zagreb, zagrebački „Jutarnji list” danas špekuliše sa mogućim dolaskom pape Franje u Beograd.
Prema Jutarnjem, mogućnost dolaska pape u Beograd proizlazi iz nekoliko susreta, poseta, kao i, kako kažu, zanimljivih nastupa koji skreću pažanju.
U te aktivnosti ubrajaju posetu, sredinom oktobra, apostolskog nuncija u Hrvatskoj, monsinjora Dorđo Lingve požeškom biskupu Antunu Škvorčeviću, da bi nuncije zatim za javnost pomalo, prema tumačenju lista, nenadano, zajedno sa njim i pakračko-slavonskim episkopom Jovanom Ćulibrkom posetio Jasenovac i u tamošnoj mesnoj crkvi Sv. Nikole predvodio ekumensku molitvu.
Istovremeno je, dodaju, u poseti zagrebačkom nunciju bio i apsolutski nuncij u Beogradu Lućijano Suriani.
Zaimljivim smatraju i to što je početkom novembra papa Franja dao intervju beogradskoj „Politici”, što, kako navode, mnogi vide kao najavu njegove posete Beogradu, ali i uz napomenu da se „naravno ne zna kada bi se ona mogla dogoditi”.
Kao argument navode i to da papa Franja odavno želi da poseti Beograd zbog, kako kažu, njegove ekumenske politike, pogotovo uspostavjanja saradnje i veze sa pravoslavljem, a SPC se, uz Rusku pravoslavnu crkvu, smatra vrlo jakom i uticajnom.
Koliko je Srbija važna za papu Franju videlo se, piše list, u maju prošle godine kada je u interviju „Politici” kardinal Pjetro Parolin „eksplicitno zatražio pravoslavno-katoličku saradnju”.
Svemu dodaju i nedavni intervju nadbiskupa beogradskog Stanislava Hočevara, koji je o mogućoj poseti pape rekao da Parolin nije bio u Srbiji radi pripreme papine posete, ali je, navode, dodao da je „normalno da Sveti Otac želi da dođe u Beograd”.
Među otežavajućim okolnostima papine posete Beogradu navode da ona ne može biti realizovana bez saglasnosti Ruske pravoslavne crkve, a pogotovo, kako kažu, dok je na čelu SPC patrijarh Irinej.
Ocenjuju da predsednik Srbije Aleksandar Vučić ne bi imao ništa protiv papine posete, ali bi, kažu, o tome morao da se dogovori sa vrhom SPC-a, prenosi Tanjug.

„Zastava film”, svedok i hroničar događaja iz ugla vojske
Vojnofilmski centar „Zastava film”, ustanova u sastavu Uprave za odnose sa javnošću Ministarstva odbrane, danas obeležava 72 godine postojanja i rada. Istrajno i vredno beležeći filmom vojnički život i važne društvene događaje, ova ustanova izborila je jedinstveno i važno mesto u srpskoj kinematografiji, saopštilo je Ministarstvo odbrane.

Prema rečima direktora te kuće potpukovnika Gorana Ikonića, „Zastava film” spada u moderne produkcije, tehničko-tehnološki i stručno opremljene za realizaciju brojnih složenih zadataka u sistemu odbrane, koje su privilegija samo razvijenih armija, a među njima i naše vojske.


- U ove 72 godine „Zastava film” pobrao je mnogobrojna priznanja na domaćim i međunarodnim filmskim festivalima. Snimljeni su milioni metara filmske trake i ostvarena zaista obimna produkcija – kaže Ikonić.

On dodaje da sa 30.000 rolni filmske trake, 6.500 video kaseta i desetine hiljada video zapisa visoke rezolucije, filmski arhiv „Zastava filma” predstavlja jednu od najvećih riznica pokretnih slika na Balkanu.

Vojna kinematografija u Srbiji nastala je takoreći sa pojavom prve filmske kamere u svetu, a istorija „Zastava filma” počinje u leto 1948. godine, kada je formirano Odeljenje za proizvodnju filmova Jugoslovenske armije u Beogradu.

Svoj današnji naziv Vojnofilmski centar „Zastava film” dobija 1962. godine i od svojih prvih ostvarenja, do danas, ova kuća veran je i svedok i hroničar događaja iz vizure života vojske.

Brojna su priznanja za profesionalni rad i ostvarene rezultate koje je „Zastava film” dobio od najvišeg državnog i vojnog rukovodstva, među kojima se posebno ističu Sretenjski orden trećeg stepena za naročite zasluge za Republiku Srbiju u oblasti kulturno-dokumentarnih delatnosti i Vojna spomen-medalja za izuzetan doprinos sistemu odbrane.


- Poslednje dve, tri godine imali smo sjajnu produkciju. Pre svega mislim na dokumentarne filmove „Ratne priče sa Košara” i „Ratne priče sa Paštrika” koji su imali neverovatnu, milionsku gledanost i naišli na izuzetno pozitivne reakcije javnosti. U trojnoj koprodukciji sa Radio-televizijom Srbije i Radio-televizijom Republike Srpske snimili smo dokumentarno-igrani film „Koridor 92”, koji je u završnoj montaži, a čija premijera bi trebalo da bude 9. januara sledeće godine u Republici Srpskoj. Takođe, tu je i dokumentarni film „Operacija Kovid-19”, koji govori upravo o angažovanju i naših ekipa i Vojske Srbije na suzbijanju epidemije virusa korona – objašnjava potpukovnik Ikonić.

Među projekte koji će uskoro ugledati svetlost dana, on najavljuje dokumentarni film „Prva srpska eskadrila” i dokumentarne minijature pod nazivom „Srpske bitke”.

Medalja za centar koji je stare sačuvao od korone
ŠABAC – Mariji Nikolić Marković, direktorki Gerontološkog centra u Šapcu, od prekjuče, kada je objavljena vest da je ova ustanova povodom praznika primirja u Prvom svetskom ratu dobila prestižnu nagradu od predsednika Srbije Aleksandra Vučića, srebrnu medalju za zasluge, neprestano stižu čestitke od ustanova, pojedinaca i ljudi koji je lično poznaju.
Ona, međutim, tvrdi da nagrada nije dodeljena njoj, već svim zaposlenim u ovoj ustanovi, jer su uspeli da od korone sačuvaju 218 starih ljudi koji su i najrizičniji deo stanovništva. Sačuvati stare ljude u Šapcu koji je bio jedan od epicentara zaraze u drugom talasu i gde su, uprkos stalnim upozorenjima Zavoda za javno zdravlje, epidemiološke mere masovno kršene zbog neadekvatnih poteza tadašnjeg kriznog štaba, bio je rezultat izuzetnog angažovanja svih zaposlenih.
Kapija na ulazu u dvorište centra zamandaljena je katancem i kroz ta vrata mogu samo zaposleni i dostavna vozila. Na ulazu iza kapije čeka dezo-barijera, zatim se svakom meri temperatura, pa onda dezinfekcija i obavezno pranje ruku, zaštitna oprema i tek onda posao. Direktorka nije dozvolila ulazak ni novinarima, već je razgovor obavila ispred kapije ustanove.
Iako je zgrada u kojoj rade zaposleni koji nisu sastavni deo medicinskog i drugog osoblja koje brine o starim ljudima, ulaza nema ni u njenu kancelariju, nikome bez izuzetaka. Tako smo podelili i posao foto-reportera koji je uspešno uradila glavna sestra Ivana Mihajlović i slikala unutrašnjost doma koji nam dočarava atmosferu u njemu.
– Na početku epidemiološkog talasa mnogo nam je značila vojska koja je čuvala naš dom i gde niko nije mogao ni da uđe ni izađe iz njega bez procedure koja je važila. Više nam ne treba vojska, jer svi zaposleni poštuju sve mere. Mi nikada nismo primenili meru da zaposleni budu u karantinu i ne idu svojim kućama, već smo se strogo držali mera koje su tada važile, a i danas smo navikli na njih i primenjujemo ih – kaže Marija.
Marija kaže da im je Zavod za javno zdravlje u Šapcu uvek izlazio u susret što se tiče mera koje su predlagali, a oni realizovali. Država je preko nadležnog ministarstva učinila sve da dom bude snabdeven svom opremom, dezinfekcionim sredstvima koja su bila neophodna za održavanje higijene.
– Svake nedelje dobijali smo sve što nam je trebalo, a mi smo se pridržavali mera – kaže direktorka i ističe da su svi zaposleni bez prigovora prihvatili novi način rada i niko nije odustao niti išao na lažna bolovanja.
– Teško je bilo koga posebno istaći, jer nema osobe koja nije dala svoj doprinos. Ali ne mogu a da ne pohvalim mlade lekare Ivana Nedića i posebno Milana Pantića, koji, čini mi se, mogu sve kao da je reč o specijalistima svih oblasti medicine. Zahvaljujući njima, nema više čestih odlazaka do bolnice kako bi se ukazala pomoć i za najmanju sitnicu. Pohvalila bih i medicinske sestre, negovateljice i zaposlene koje brinu o higijeni. Svakoga dana umesto dva puta, dom dezinfikuju tri puta, vodi se računa o svim sitnicama i rukohvatima koji se brišu po tri puta – kaže direktorka Nikolić.
Posete se obavljaju samo u terminima koji se ranije zakažu i traju najviše 15 minuta, uz poštovanje epidemioloških mera i obavljaju se u krugu doma.
– Razumemo da je devet meseci dug period i da mnogi nisu mogli da odu svojim kućama na vikend, što je bila dosadašnja praksa, ali nama je bilo najvažnije da starim ljudima zaštitimo zdravlje. Samo mali broj njih je zbog toga napustio dom – navodi Marija Nikolić.
Da bi što lakše podneli izolaciju koja je nametnuta zbog okolnosti, zaposleni u domu organizovali su korisnicima druženje po sekcijama. Tako je vrlo aktivna literarna, likovna, ali i sportska sekcija. Ovde je smešteno dosta učiteljica, pa ističu da nije teško da sa iskustvom koje imaju organizuju razne sadržaje.
I pored svih okolnosti, sve vreme se obavljaju novi prijemi.
– Da bi bili primljeni u Gerontološki centar, svi moraju da imaju negativne PCR testove, i to ne starije od 72 sata i da pristanu da budu u posebnim sobama u izolaciji od 14 dana – objašnjava direktorka proceduru.
Gradonačelnik Šapca Aleksandar Pajić, u čestitki koju je uputio direktorki i zaposlenima, naveo je da „odlikovanje koje ste dobili služi na čast celoj ustanovi, kao i gradu Šapcu”.
Direktor Zavoda za javno zdravlje dr Branko Vujković u čestitki je podsetio „da ste u okolnostima neodgovornog ponašanja tadašnjeg Štaba za vanredne situacije grada Šapca u prvim talasima epidemije uspeli da sačuvate zdravlje i živote, posvećeno ispunjavate sve protivpandemijske mere koje su vam naložene od strane resornog ministarstva i naše ustanove”.
    </div>
    <div id="politika">
Srbija ne uvodi sankcije Belorusiji
Srbija se pridružila deklaraciji Evropske unije o predsedničkim izborima u Belorusiji, u kojoj je ocenjeno da izbori u toj zemlji „nisu bili ni slobodni, ni fer”, ali se od nje teško može očekivati da ide dalje za politikom Brisela i uvede sankcije Minsku. Evropska unija je, podsetimo, 6. novembra donela odluku o sankcijama prema Aleksandru Lukašenku, njegovom sinu i savetniku za nacionalnu bezbednost Viktoru Lukašenku, kao i prema još 13 visokih beloruskih zvaničnika.
Mera podrazumeva zamrzavanje njihove imovine i zabranu izdavanja viza zbog, kako je navedeno, represije pre i nakon predsedničkih izbora u Belorusiji, 9. avgusta. Odluka je doneta na sastanku ministara spoljnih poslova EU 12. oktobra uz obrazloženje da beloruske vlasti odbijaju da stupe u bilo kakav dijalog s opozicijom koja osporava rezultate i Lukašenkovu pobedu na predsedničkim izborima. Evropska unija ga nije ni priznala kao legitimnog predsednika Belorusije. Ovo je, inače, drugi krug sankcija Brisela. Prve su uvedene 2. oktobra protiv četrdeset zvaničnika te zemlje.
Šta Brisel traži od Beograda?
Kako je rekao Peter Stano, portparol visokog predstavnika EU za spoljnu politiku i bezbednost, EU očekuje da se Srbija, kao zemlja kandidat za članstvo, „postepeno usklađuje s odlukama spoljne politike EU”. To je, inače, stari i dobro poznati stav briselske administracije koja na taj način vrši pritisak na zemlje u procesu pridruženja da i one stanu iza stavova EU.
Diplomata Zoran Milivojević napominje da Srbija nema obavezu usklađivanja sa spoljnom politikom EU u potpunosti iz, kako kaže, jednostavnog razloga jer nam nije otvoreno poglavlje 31, koje se tiče spoljne i bezbednosne politike.
„Naime, ako bi otvorili to poglavlje onda bismo imali uslove, takozvane benč marks, koje bismo morali postepeno da ispunjavamo. Potpuno usklađivanje je neophodno u momentu kada se potpisuje pristupni ugovor. A mi nismo ni blizu toga”, objašnjava Milivojević za „Politiku”.
Uvođenje sankcija beloruskim zvaničnicima je, ističe, isključivo politički interes Evropske unije koji Srbija koja nije članica ne mora da sledi.
„Stvar je našeg interesa, naše političke volje, u kojoj meri ćemo i šta slediti. Mi nemamo tu vrstu obaveze da automatski prihvatamo ono što je interes EU, gde se ona postavlja na ovaj način”, kaže Milivojević i dodaje da tek nema govora o tome, kao što se to spekulisalo ovih dana, da Srbija ima rok u kome se mora pridružiti sankcijama.
Kao prvo, ne postoji formalno-pravna obaveza već načelno politička. U prethodnom slučaju, kada smo se pridružili deklaraciji, mi smo to učinili kao gest dobre volje, a nama nijedno poglavlje ove godine nije otvoreno.
Evropska deklaracija kojom su izbori u Belorusiji proglašeni nefer i nedemokratskim usvojena je, podsetimo, 11. avgusta, a predsednica Vlade Srbije Ana Brnabić potvrdila je 27. avgusta da se zvanični Beograd pridružio deklaraciji. Ona je to učinila nakon što su ambasadori Evropske unije i SAD u Beogradu, Sem Fabrici i Entoni Godfri, pozdravili ovo pridruživanje Srbije.
Da Beogradu nije bilo lako da se odluči na ovaj potez jer ima dobre odnose s Minskom, svedoče i reči Ane Brnabić, koja je, potvrđujući tu odluku, dodala i da se „nada da Lukašenko neće zameriti” kao i da je to učinjeno u okviru sinhronizacije sa spoljnom politikom EU. Ona je napomenula i da se ne može zaboraviti da je beloruski predsednik jedini svetski državnik koji je tokom NATO bombardovanja 1999. godine posetio Srbiju.
Od država zapadnog Balkana koje nisu članice Evropske unije, osim Srbije, deklaraciju su potpisale i Severna Makedonija, Crna Gora, Albanija, kao i Bosna i Hercegovina. Severna Makedonija je podržala i sankcije beloruskim zvaničnicima.
Kada je reč o usklađenosti spoljne politike Srbije s politikom EU, ona je manja nego ranijih godina. Od 1. januara do 30. juna 2020. godine EU je, prema podacima Isak fonda, objavila 25 spoljnopolitičkih deklaracija, a Srbija se usaglasila s njih 12. Stopa usaglašavanja u toku prvih šest meseci prošle godine bila je 60 odsto. Srbija nije bila potpisnik tri deklaracije koje se odnose na Rusiju u vezi s krizom u Ukrajini, tri na krizu u Venecueli i po jedne koje se odnose na Mjanmar, Iran, Belorusiju, Nikaragvu, Siriju, Tursku i Gruziju.
Prema rečima Srećka Đukića, bivšeg ambasadora Srbije u Belorusiji, nema sumnje da će EU istrajati na sankcijama Belorusiji.
„Ovog puta je EU daleko oštrija prema Belorusiji i Lukašenku nego što je ikada do sada bila, i sa stanovišta EU kao celine i sa stanovišta pojedinih zemalja. Neki parlamenti su doneli i rezolucije kojima su stavili do znanja da ne priznaju Lukašenka za legitimnog predsednika Belorusije. Sledeći korak će sigurno biti ekonomske sankcije”, ocenjuje Đukić za „Politiku”. Podseća da su sankcije Belorusiji, ali samo one za koje je EU vršila najveći pritisak, već bile uvedene 2010. i da su okončane kada je Minsk postao mesto za pregovore za rešenje ukrajinske krize.
„Srbija je striktno poštovala te sankcije EU. Beloruskoj vladi to nije bilo pravo i reagovala je. Mi smo objašnjavali da je naš spoljnopolitički prioritet članstvo u EU i da moramo pratiti spoljnu politiku EU. I Minsk je s razumevanjem to prihvatao jer uvažavao je naše spoljnopolitičke prioritete”, objašnjava Đukić i dodaje da mi ne moramo odmah da uvodimo sankcije, ali i da ne možemo da dozvolimo da nas EU stalno opominje.

Zašto Priština pozive na mir predstavlja kao „srpsku pretnju”
Hapšenje i pokretanje sudskih postupaka pred Specijalizovanim sudom u Hagu protiv Hašima Tačija i ostalih terorista takozvane Oslobodilačke vojske Kosova mogao bi da bude izazov za bezbednost Srba u pokrajini. Na meti ekstremista nalaze se enklave u Metohiji, a kod nekih albanskih militantnih krugova „želja” je da na juriš zauzmu sever pokrajine, gde mahom žive Srbi. Predsednik Srbije Aleksandar Vučić upozorio je da „oluje” protiv srpskog naroda više neće biti, ma gde da živi. Kazao je da je zabrinut za Srbe s Kosova i Metohije, ali da Srbija čini sve što može i sama, kao i preko međunarodnog faktora, da se naš narod sačuva.
„Plašim se većih problema, a svi oni koji su počinili zločine moraju za njih da odgovaraju. Ali, i već sam to govorio, neće biti novih ’oluja’, ni pogroma stanovništva i pri tome stojimo. A, borićemo se diplomatski, obaveštavaćemo, upozoravati”, kazao je Vučić. Predsednik je rekao da lično želi da veruje u razum i da i Albanci shvataju da se ništa ne rešava oružjem. Podsetio je i da je sukob u Nagorno-Karabahu pokazao kako jedan zamrznuti konflikt kad ga neko odmrzne može da eskalira i uporedio ga je sa situacijom na KiM, istakavši da je naša poruka „uvek poruka mira, i da se rešenje mora naći kroz dijalog jer nam se, u protivnom, može dogoditi nekakav sukob”.
Na mogućnost postizanja kompromisa oštro je reagovala Priština ustvrdivši da Vučić priželjkuje rat! Tamošnji predstavnici se ovih dana, nakon odlaska Hašima Tačija i više čelnika OVK u ćelije Specijalnog suda u Hagu zbog optužbi za ratne zločine, utrkuju ko će izneti oštrije optužbe na račun Srbije. Prvo je v. d. predsednika Kosova Vjosa Osmani pozvala EU i NATO da reaguju na izjave predsednika Vučića jer, kako ona tvrdi, preti ratom.
Premijer privremenih institucija Avdulah Hoti rekao je da ne ide u prilog normalizaciji odnosa izjava Vučića, navodeći da je Kosovo posvećeno miru i stabilnosti u regionu i šire. I on je pozvao EU i NATO da odgovore „na ove provokacije”.
Direktor Kancelarije za Kosovo i Metohiju Petar Petković ocenio je da „histerična reakcija Prištine” na obraćanje predsednika Vučića „nije polemika s predsednikom Srbije, već sa stereotipima o Srbiji koje Priština planski pothranjuje”. Poručio je i da samo neko ko je ludo neodgovoran može da negira da je KiM, između ostalog, i bezbednosni problem i da tvrdi da opasnost od odmrzavanja zamrznutog konflikta u našoj južnoj pokrajini nije realna.
U polemiku se uključio i albanski premijer Edi Rama, koji je juče izjavio da nema mogućnosti da Beograd i Priština uđu u rat i zapitao se o kom to ratu govori Aleksandar Vučić. A predsednik Skupštine Srbije Ivica Dačić kaže da se kosovski zvaničnici trude da svim silama iznose laži o Srbiji i predsedniku Vučiću da preti ratovima.
„Upravo je suprotno, Vučić je pričao o potrebi da se radi na rešavanju problema na KiM, a ne da ostane zamrznuti konflikt koji bi ostao večita pretnja”, rekao je Dačić, dodajući da se to događa dok ceo svet priča o zločinima OVK.
Nemanja Starović iz Centra za društvenu stabilnost za „Politiku” kaže da je početak suđenja najvišim rukovodiocima OVK produbio već postojeću političku i institucionalnu krizu na KiM i suštinski ukinuo ionako slabe pretpostavke za uspešno okončanje pregovora Beograda i Prištine.
Navodi da se sve to skupa nužno negativno odražava na stepen sigurnosti svih građana, među kojima su po prirodi stvari najugroženiji pripadnici srpske zajednice.
„Odsustvo napretka u procesu dijaloga, tapkanje u mestu, pa možda i potpuna obustava tokom narednih meseci, mogli bi motivisati političke lidere Albanaca da pokušaju sa jednostranim rešenjem kosmetskog problema, a u skladu sa onom jezivom formulom po kojoj problema neće ni biti ako ne bude Srba na KiM.
Dosadašnja iskustva potvrđuju tu logiku zločina, budući da Albanci ne samo da nisu kažnjeni zbog pogroma nad Srbima iz marta 2004. već je na političkom Zapadu to protumačeno kao izraz frustracije Albanaca zbog dugog čekanja na priznanje nezavisnosti”, kaže Starović.
Institucionalna paraliza i odsustvo legitimiteta među nosiocima političke vlasti na KiM mogli bi predstavljati dodatni motiv za iniciranje nasilja prema Srbima jer bi se time provocirala nužna reakcija zvaničnog Beograda. Odlazak Trampove administracije, jedine u poslednjih 20 godina koja je od Prištine zahtevala barem približno iste standarde ponašanja kao od Beograda i bila spremna da pribegne poslovičnom američkom štapu kada bi Albanci posegli za anticivilizacijskim merama, mogao bi u Prištini stvoriti svest o tome da im je ponovo sve dozvoljeno.
„Imajući sve to u vidu, nije teško izvesti zaključak po kojem je opasnost od narušavanja mira na prostoru KiM u narednim mesecima veoma visoka, možda i najveća od kada je započet proces briselskog dijaloga pre bezmalo deset godina”, naglašava Starović.
Stalni predstavnik Rusije pri UN Vasilij Nebenzja za „Sputnjik” kaže da se Kosovo predstavlja kao primer mlade demokratije, ali svi treba da znaju da je to regrutni centar za međunarodni terorizam i da je leglo organizovanog kriminala. A nekadašnji oficir Kontraobaveštajne službe Ljuban Karan za naš list navodi da su sada sve te političke i mafijaške vođe obuhvaćene sudom u Hagu. Ističe da mogu da naprave nemire u južnoj srpskoj pokrajini i verovatno će se potruditi da pokažu međunarodnoj zajednici da niko ne može kontrolisati situaciju na Kosovu sem njih.
„Nasilje prema Srbima nikada nije ni prekidano, samo se intenzitet menja. Očekujem pre svega napad na srpske enklave u Metohiji, na njihovu bezbednost, živote i imovinu. Ne očekujem da će imati smelosti da napadnu sever pokrajine zato što bi to imalo mnogo veće reakcije i tu Srbija ne bi mogla da sve to gleda skrštenih ruku”, navodi Karan.
 
Vučić: Traže način da urade bilo šta protiv Srbije
Ako je neko izjavu, kojom pozivam da izbegnemo zamrznuti konflikt i da dođemo do mira i kompromisnog rešenja, želeo da falsifikuje i time manipuliše, onda vam je jasna dubina krize u Prištini i težina pozicije Srbije, rekao je juče predsednik Aleksandar Vučić. Na pitanje o komentarima iz Prištine da je navodno pretio ratom kada je to rekao, Vučić je poručio tamošnjim političarima da Srbija nije njihov neprijatelj, već da u Beogradu imaju sagovornika koji želi razgovor i mir, ali pod uslovom da Srbija ne bude ponižena.
Takođe, ističe da prekjučerašnje reakcije iz Prištine i Tirane na njegovu izjavu da „zamrznuti konflikt nije rešenje” pokazuju u koliko je teškoj poziciji Srbija. Kaže da takve reakcije dolaze iz Prištine jer traže način da urade bilo šta protiv Srbije i ističe da im srpsko rukovodstvo neće dati povoda za to, prenosi Tanjug. Vučić je istakao da je zamolio sve članove vlade da na takve i slične reakcije iz Prištine, ali i iz ostalih delova regiona upućene Srbiji, odgovore mirno i tonom saradnje.
Zaključio je da s Albancima moramo da razgovaramo, jer sa njima i pored njih moramo da živimo, ali i da oni moraju da shvate da Srbi nisu njihov neprijatelj, već narod koja želi mir. „Albanski političari su me dobro čuli i razumeli, ali imaju svoje razloge zašto nešto moraju da prenesu na drugačiji način”, kazao je Vučić i dodao: „Oni imaju unutrašnjih problema, pa to moraju da izmišljaju. Moja izjava je bila jasna i precizna, govorio sam o potrebi da izbegnemo politiku zamrznutog konflikta i rekao da je i Nagorno-Karabah bio zamrznuti konflikt, pa je odjednom odmrznut.”
„Neki su me napali da sam time vodio politiku izdaje, a oni koji ne slušaju šta govorim... da im pomognem ne mogu”, rekao je Vučić. On je naveo da je za njega važno da čuvamo mir, što je bila i ostaće politika Srbije, da se Srbija razvija, bude najuspešnija u Evropi, te da je on ponosan što je, u ime Srbije, imao dovoljno hrabrosti da ponudi mir i kompromis kao rešenje, a ne zamrznut konflikt. „Oni se ponašaju kao da su u ratu, kao da svaki dan moraju nešto loše da kažu o nama, i to više govori o njima, nego o nama”, rekao je Vučić.

Izvestiteljka UN traži da Srbija objasni finasijsku kontrolu NVO
VAŠINGTON - Specijalna izvestiteljka Ujedinjeniih nacija (UN) za zaštitu i unapređenje ljudskih prava u borbi protiv terorizma, Fanula Niaolin, obratila se vladi Srbije povodom informacije da je Uprava za sprečavanje pranja novca i finansiranje terorizma od banaka u Srbiji u julu ove godine zatražila uvid u finansijske transakcije određenog broja organizacija, udruženja i pojedinaca.
Ona je za Radio Glas Amerike ukazala da se taj zahtev može shvatiti i kao pritisak ili zloupotreba zakona o sprečavanju pranja novca.
„Postoji snažna pretpostavka da vlade koje su posvećene demokratiji i inkluziji civilnog društva ne posežu i ne upuštaju se u zloupotrebu takvih zakona. Svedoci smo zloupotreba zakona protiv finansiranja terorizma širom sveta, ali je veliki izuzetak kada ih i jedna demokratska država upotrebljava na takav način”, ocenila je Fanula Niaolin u intervjuu za Glas Amerike i izrazila očekivanje da će dobiti odgovor od vlasti Srbije po tom pitanju u roku od 60 dana.
Niaolin je ocenila da se Zakon o sprečavanju pranja novca i finansiranja terorizma može upotrebiti kao sredstvo za zastrašivanje aktivista, kao i da „primena zakona na takav način otvara pitanje kršenja prava predstavnika civilnog sektora i svih drugih na koje se primenjuje, pa oni tako postaju predmet istraga i javnih kontroverzi”, prenosi Tanjug.

Rukometašima „Kuršumlije” zabranjen ulazak na Kosmet
Članovi rukometnog kluba Kuršumlija vraćeni su sa administrativnog prelaza Merdare s Kosovom i Metohijom, gde je trebalo da odigraju utakmicu s Mokrom gorom.
Igrači i stručni štab srpskog kluba dobili su dokument u kojem je kao razlog navedeno da „sportisti ne mogu da uđu na Kosovo i Metohiju jer se smatra da je to pretnja političkoj unutrašnjoj bezbednosti, javnom zdravlju i međunarodnim odnosima”, pišu Novosti onlajn.
Novosti dodaju da je nejasno na koji način rukometaši ugrožavaju navedeno i da to nije prvi put da se sportistima zabranjuje ulazak na Kosovo i Metohiju, prenosi Tanjug.
    </div>
    <div id="vesti">
Pušten na slobodu, a bio osuđen na 505 godina zatvora
ATLANTA - Sud u Los Anđelesu naredio da se Huanu Karlosu Seresiju (73), koji se nalazi na odsluženju zatvorske kazne od 505 godina zbog nenasilnog krivičnog dela, kazna skrati na godine koje je već proveo iza rešetaka i da se odmah pusti na slobodu, javlja Si-En-En.
Huan Karlos Seresi je zbog pranja pranja novca osuđen na zatvorsku kaznu od 505 godina, odnosno do 8. jula 2419.
On je bio jedan od četvorice optuženih koji su 1991. godine osuđeni na 505 godina zatvora zbog pranja više od 300 miliona dolara kokainskog kartela.
Sva četvorica optuženih uložila su žalbu na presudu Okružnom apelacionom sudu, koja je i dalje na čekanju.
Međutim, Seresijevi advokati su nedavno zatražili da njihov klijent bude pušten na slobodu iz samilosti prema njegovim godinama i zdravstvenom stanju. Oni su naveli da Seresi ima visok krvni pritisak i da je podložan obolevanju od ozbiljnijih oblika kovid-19, prenosi Tanjug.
Sud u Los Anđelesu je odlučio da Seresi odmah bude pušten na slobodu, a da tri godine po izlasku iz zatvora bude pod nadzorom nadležnih organa.
Sudija je rekao da je Seresi osuđen za nenasilno krivično delo, da je već odslužio 30 godina zatvorske kazne i da je pokazao vladanje za primer, i naredio njegovo puštanje na slobodu, uzevši u obzir i njegove godine i zdravstveno stanje.

Najmanje 10 mrtvih u požaru u bolnici u Rumuniji
BUKUREŠT - Najmanje 10 osoba poginulo je danas u požaru koji je na severu Rumunije zahvatio bolnicu u kojoj se leče i pacijenti oboleli od korona virusa, saopštile su lokalne vlasti.
Iz službe za vanredne situacije severne rumunske regije Neamt saopšteno je da je požar izbio u odeljenju intenzivne nege, preneo je Rojters.
Asošijejted pres ranije je javio da je vatra zahvatila dve sobe bolnice u kojoj se leči 19 pacijenata obolelih od kovida 19.
Iz rumunske službe dodaju da se veruje da među poginulima ima pacijenata obolelih od kovida 19.
Rojters navodi da je požar ugašen i da za sada nije poznato čime je bio izazvan.

Dojče banka za porez na rad od kuće
Pandemija virusa korona od koje posrću privrede širom sveta samo je produbila socijalnu nejednakost. Dok jedan broj zaposlenih ima sreću da može da radi od kuće, milioni radnika ostaju bez posla ili rizikuju svoje zdravlje na slabije plaćenim poslovima daleko od svojih domova.
Da bi se ispravila ova nepravda, stručnjaci Dojče banke predlažu uvođenje poreza od pet odsto na zarade zaposlenih ako se odluče na rad od kuće. Dodatni namet bi plaćali poslodavci, a prikupljeni prihod isplaćivao bi se ljudima koji i dalje svakodnevno moraju da odlaze iz svojih kuća da bi zaradili za život.
Kada bi takav porez bio uveden u SAD, prikupilo bi se 48 milijardi dolara godišnje, što bi znatno pomoglo ekonomskom oporavku. U Velikoj Britaniji bi preko ove nove takse moglo da se prikupi 6,9 milijardi funti, a to bi omogućilo isplatu nadoknade od 2.000 funti godišnje radnicima s niskim primanjima i onima kojima prete otkazi.
„Godinama nam je bio potreban porez na radnike na daljinu. Kovid 19 je to upravo učinio očiglednim. Jednostavno, naš ekonomski sistem nije tako postavljen da bi se nosio s zaposlenima koji se mogu odvojiti od društva”, kaže za Bi-Bi-Si Luk Templman iz Dojče banke.
Vodeća nemačka banka navodi da je globalna pandemija uzrokovala prelazak na rad na daljinu, trend koji će izgleda trajati dugoročno, a mnogi zaposleni očekuju da će provesti kod kuće bar nekoliko dana radne nedelje čak i nakon završetka zdravstvene krize.
Istraživanja ove bankarske institucije pokazuju da jedna trećina zaposlenih želi da nastavi da radi od kuće dva dana u  nedelji kad se pandemija okonča. Porez na rad od kuće plaćali bi direktno poslodavci koji odluče da zaposlenima omoguće rad od kuće. Ali, to se ne bi odnosilo na samozaposlene i one s niskim primanjima, kao ni na osobe koje moraju ostati kod kuće zbog potreba javnog zdravlja i drugih medicinskih razloga.
Prihodi od ovog poreza koristili bi se u vrlo konkretne svrhe, kao pomoć milionima radnika koji svoj posao ne mogu raditi na daljinu i čije su plate manje od 30.000 dolara godišnje.
„Mnogi ljudi nisu impresionirani idejom o novom porezu. Međutim, neki to vide kao zanimljivu politiku koju nacionalne vlade mogu koristiti za preraspodelu dobitaka u pandemiji. Neki su ljudi neočekivano profitirali, dok su drugi na gubitku”, kaže se u izveštaju Dojče banke.
Zaposleni koji su svoj kancelarijski rad zamenili udobnošću svog doma od toga imaju i fleksibilnost u pogledu radnog vremena. Oni štede novac jer ne moraju da plaćaju prevoz na posao, obroke tokom radnog vremena, hemijsko čišćenje radne odeće.
Mnogi smatraju da nije posao države da brine, recimo, o prodavnici sendviča, pekari ili kafiću u centru grada ako ona više nema kupaca iz obližnjih kancelarija. Ali, analitičari Dojče banke ističu da ima smisla da država reaguje, dodajući kako je s lične i ekonomske tačke gledišta, logično da se tim ljudima pruži finansijska pomoć.
Prema sadašnjim procenama, zaposleni u SAD će provesti 4,6 milijardi radnih dana godišnje radeći „onlajn” umesto u kancelarijama. Uz stopu poreza na daljinski rad od pet odsto i prosečnu platu od 55.000 dolara godišnje, to bi značilo dodatni prihod od deset dolara dnevno po zaposlenom. U Ujedinjenom Kraljevstvu preduzeća bi na ime tog poreza izdvajala sedam funti dnevno pri prosečnoj plati od 35.000 funti.
„Oni koji rade od kuće dobijaju direktne i indirektne finansijske beneficije i trebalo bi da budu oporezovani kako bi se ujednačio proces tranzicije za one koji su morali odjednom promeniti mesto rada”, ističe Templman.
Među onima koji svoj posao ne mogu da obavljaju od kuće nalaze se lekari, medicinske sestre, fabrički radnici, zaposleni u servisnim službama. Novi porez bi im pomogao da sačuvaju svoja radna mesta, smatraju u Dojče banci.
„Virus je pogodovao onima koji mogu da rade virtuelno, poput bankarskih analitičara, ali je ugrozio egzistenciju ili zdravlje onih koji to ne mogu”, dodaje Templman.

Da li je softver iz Srbije „pojeo” Trampu glasove
Američki zvaničnici zaduženi za kontrolu izbornog procesa saopštili su da su ovogodišnji izbori „najsigurniji u američkoj istoriji”, što je dosad najdirektnije negiranje optužbi Donalda Trampa o izbornim prevarama i manipulacijama. Saopštenje je izdato nekoliko sati nakon što je aktuelni predsednik izneo optužbu da je 2,7 miliona glasova za njega „izbrisano”.
Nije naveo odakle mu ta informacija, ali čini se da potiče sa male TV stanice „Van Amerika njuz”, koja je tu tvrdnju povezala sa greškom u brojanju glasova u jednom okrugu u Mičigenu. Tamo je 6. novembra ljudskom a ne greškom mašine veliki broj glasova pripisan Bajdenu umesto Trampu, što je brzo ispravljeno, ali su Trampove pristalice razvile širu teoriju o vezi Demokratske stranke sa kompanijom koja proizvodi glasačke mašine.
Vest o milionima „progutanih” glasova brzo se raširila po društvenim mrežama a ironija je da je u priču uvučena i Srbija, koja žestoko navija za Trampa. Novinarka Njuzmaksa, kablovskog kanala koji je od Foksa preuzeo ulogu Trampove medijske perjanice, napisala je na „Tviteru” da je te mašine napravila kanadska kompanija „Dominion voting”, i to „od delova iz Kine dok je softver napravljen u Srbiji”. Kanadska firma već dugo ima razvojni centar u Beogradu, ali nismo uspeli da proverimo da li je baš ovde nastao softver koji je korišćen u 28 američkih država. Njeni telefoni koji se mogu naći na internetu više nisu važeći, a na mejl nisu odgovorili.
Novinarka Njuzmaksa otkrila je još neke detalje, koje su medijski timovi za proveru tačnosti informacija već demantovali. Na primer, da suprug demokratske senatorke Dajane Fajnstin ima udeo u „Dominionu”. Tačno je da je kompanija 2014. dala donaciju Fondaciji Klinton u iznosu od 25.000 do 50.000 dolara , ali njeni lobisti su davali novac i kampanji Miča Makonela, lidera republikanske većine u Senatu. Istina je i da je bivši savetnik Nensi Pelosi radio kao lobista „Dominiona”, ali to isto su radili i ljudi povezani s republikancima. Njuzmaks je juče nastavio da dovodi u pitanje pouzdanost „Dominionovih” mašina, dovodeći u goste glavnog tužioca Teksasa, koji je rekao da ih je ta država tri puta od 2012. testirala i odbila „jer su pokazale i hardverske i softverske nedostatke i da su podloženi manipulacijama i prevari”.
Softver „Dominiona” korišćen je u dva od pet okruga u Mičigenu i Džordžiji u kojima su zabeleženi problemi. U svakom pojedinačnom slučaju, detaljno je objašnjeno šta se desilo i uglavnom je reč o ljudskoj grešci a ni u jednom slučaju nije bilo do softvera, piše „Njujork tajms”.
Saopštenje da nema nijednog dokaza da su glasovi izbrisani, izgubljeni, izmenjeni i na bilo koji drugi način kompromitovani podelila je agencija za Sajberbezbednost i bezbednost infrastrukture (Cisa), koja pripada ministarstvu unutrašnje bezbednosti i pomaže državama da obezbede izborni proces. Dakle, deo je administracije, zbog čega predstavlja dosad najveći udarac za još aktuelnog šefa Bele kuće, koji i dalje ne priznaje pobedu Džozefa Bajdena.
Iako se glasovi u pojedinim državama još broje, mediji su u subotu na osnovu dosadašnjeg preseka zaključili da je prednost Bajdena nedostižna i proglasili njegovu pobedu. Dobio je preko pet miliona glasova više od Trampa.
Raste broj republikanaca koji su čestitali Bajdenu, ali je većina partije uz predsednika u nepriznavanju rezultata. To što Trampa podržava nekoliko istaknutih republikanaca kao da više zabrinjava bivšeg predsednika Baraka Obamu.
„Oni bar znaju. To je još jedan korak u delegitimizaciji ne samo buduće administracije nego demokratije uopšte, a to je opasan put”, rekao je Obama u intervjuu za Si-Bi-Es, koji će biti objavljen u nedelju. Povod su njegovi memoari u kojima piše da je Tramp došao na vlast na talasu straha od crnog čoveka u Beloj kući, koji je poremetio „prirodan poredak”.
Šef Komisije za pomoć u izborima Bendžamin Hauland kaže za „Njujork tajms” da je Trampova izjava o brisanju miliona glasova samo jedna u nizu koja ih je uznemirila proteklih dana i da zbog neosnovanih optužbi izborni zvaničnici trpe uznemiravanje, pa čak i dobijaju pretnje smrću, a sve ide naruku „stranim neprijateljima koji bi voleli da izgubimo veru u demokratiju”. Najviše opovrgnutih tvrdnji došlo je od predsednika i njegovih sinova. Erik Tramp je delio teoriju zavere da su Trampovi birači u Arizoni dobijali na glasačkom mestu olovku čiji trag mašina ne može da skenira, što su najviši zvaničnici te države demantovali.
Odlazeći predsednik u ovoj gužvi nije zaboravio da održava pritisak na Peking, pa je potpisao uredbu kojom zabranjuje američka ulaganja u firme koje su u vlasništvu kineske armije ili, po mišljenju Vašingtona, pod njenom kontrolom. Mera treba da „spreči modernizaciju kineskog bezbednosnog aparata pomoću američkog kapitala” i mogla bi da se odrazi na niz velikih firmi kao što su „Čajna Telekom” i „Čajna mobajl”, izvestio je Rojters.
Tramp je početkom nedelje smenio ministra odbrane, a potom i četvoricu generala u Pentagonu, što se tumači kao pokušaj da ubrza povlačenje američkih vojnika iz Avganistana. Bajden je obećao da će u toj zemlji ostaviti mali broj vojnika da spreče terorističke napade, mada ima i onih koji kažu da se Tramp samo sveti ljudima koji su mu se protivili, piše „Politiko”.

Trudo poručio Kanađanima: Ako nastavite s druženjem, nema Božića
OTAVA - Dan zahvalnosti u Kanadi pao je 12. oktobra ove godine, što je zbog okupljanja podstaklo novi talas slučajeva koronavirusa, hospitalizacija i smrtnih slučajeva, pa sada vlasti upozoravaju da zdravstveni sistem ne može podneti da se to ponovi za Božić.
„Smanjenje kontakata i smanjenje okupljanja biće najvažnije. A ono što radimo narednih dana i nedelja odrediće šta ćemo raditi na Božić”, apelovao je premijer Džastin Trudo na konferenciji za novinare u petak, prenosi CNN.
Ležerno druženje bilo je ključni izvor širenja zaraze u skoro svim delovima Kanade, rekla je Tereza Tam, glavni kanadski službenik za javno zdravlje.
„Važan pokretač ove povećane aktivnosti bolesti i dalje su neformalna društvena okupljanja i aktivnosti unutar i izvan naših domova”, rekla je Tam.
Tam je upozorila da bi broj novih dnevnih slučajeva mogao više nego da se udvostruči za samo nekoliko nedelja ukoliko Kanađani ozbiljno ne shvate zdravstvene mere, prenosi Tanjug.

Protest Trampovih pristalica u Vašingtonu
VAŠINGTON - Pristalice predsednika Donalda Trampa počele su da se okupljaju u Vašingtonu na protestu protiv, kako navode, „izborne krađe” na predsedničkim izborima.
Bilo je i drugih pro-Trampovih protesta širom zemlje otkako je Bajden proglašen za pobednika 7. novembra, ali oni su bili mali i odvijali su se sa malo incidenata, navodi Rojters.
Protest podrške Trampu u Vašingtonu i drugim gradovima okupiće kombinaciju predsednikovih pristalica, poput istaknutih članova ekstremne desnice, kao što su Aleks Džons, u SAD poznat kao teoretičar zavere, i samoproklamovanog „američkog nacionaliste” Nikolasa Fuentesa, prenosi Tanjug.
Trampov automobil je jutros na putu do njegovog golf terena prošao pored demonstranata u centru Vašingtona koji su skandirali „SAD!” i „Još četiri godine!” dok je predsednička kolona vozila prolazila pored njih.
Okupljeni s druge strane, demonstranti protiv Trampa mahali su natpisima poput „Glasali smo - otpušteni ste”.

Da li će žena komandovati američkom vojskom
VAŠINGTON - Očekuje se da će novoizabrani predsednik Džo Bajden preduzeti istorijski korak i po prvi put odabrati ženu koja će biti na čelu Pentagona, probijajući jednu od retkih preostalih barijera za žene u vladi, piše AP.
Kako navodi agencija, američki zvaničnici i upućene ličnosti smatraju Mišel Flurenoj, politički umerenu veteranka Pentagona, vrhunskim izborom za tu funkciju.
Viđena kao „stabilna ruka koja favorizuje snažnu vojnu saradnju u inostranstvu”, Flurenoj (59) je više puta služila u Pentagonu, počev od 1990-ih, a njeni umereni stavovi verovatno bi obezbedili široku dvostranačku podršku za položaj koji zahteva potvrdu Senata, piše agencija.
Prethodnih 28 muškaraca koji su bili na toj poziciji od 1947. godine, uključujući trojicu koji su bili u Trampovoj administraciji, bili su vojni veterani. Flurenoj nije služila vojsku.
Poput svojih prethodnika, Flurenoj na Kinu gleda kao na najznačajniji dugoročni izazov američkoj prevlasti na svetskoj sceni.
U julu je rekla da Sjedinjene Države gube svoju vojnotehnološku prednost nad ključnim konkurentima poput Kine i da preokret ovog trenda mora biti glavni prioritet Pentagona.
Ona je, međutim, takođe protiv napuštanja Bliskog Istoka i umesto toga zalaže se za „skromniji nivo kontinuiranog prisustva” tamo. Kao primer, podržala je ograničenu ulogu u Avganistanu koja se više fokusira na suprotstavljanje terorizmu, a manje na obnovu zemlje.
Tramp je insistirao na potpunom povlačenju trupa iz Avganistana do kraja godine, ali za sada Pentagon nema naređenje da to učini.
U vezi sa Severnom Korejom, rekla je na oktobarskom internet forumu da, iako nuklearno razoružanje treba da ostane krajnji cilj, njoj je „teško da zamisli”` kako se Kim Džong Un slaže da se odrekne svog nuklearnog oružja, koje smatra „kartom preživljavanja” svog režima, prenosi Tanjug.
U vezi s Iranom, Flurenoj se založila za revidirani pristup odvraćanja Islamske republike prekidajući poznati obrazac slanja više američkih snaga u Persijski zaliv kao odgovor na iranske provokacije, kao što je to učinila Trampova administracija u maju 2019. godine nakon, kako je nazvala, verodostojnih pretnji interesa SAD u regionu.

U Belgiji i epidemija ptičijeg gripa
BRISEL - Žarište ptičijeg gripa identifikovano je u Belgiji zbog čega su vlasti uvele izolaciju ptica svima koji drže živinu, uključujući i domaćinstvima, ;saopštila je Savezna agencija za prehrambenu bezbednost.
Posle pojave žarišta ptičijeg grupa letos u Rusiji i u Kazahstanu, zaraza se nedavno proširila na Zapadnu Evropu.
Preventivne mere izolacije ili zaštite uvedene su ovog meseca u Francuskoj zbog procene visokog rizika pojave te bolesti.
U Belgiji su tri divlje ptice u rezervatu u Ostendeu testirane pozitivno na virus H5N8, saopštila je Afska, navodeći da je tu zarazu juče potvrdio institut za javno zdravlje Sciensano.
Preventivne mere su komercijalnim farmama živine uvedene 1. novembra, a ;od nedelje, 15. novembra, živinu treba da izoluju ili zaštite i i pojedinci koji je gaje u domaćinstvu, javlja AFP a prenosi Beta.
Francusko ministarstvo poljoprivrede je 5. novembra upozorilo da je dinamika infekcije u punom zaletu u Zapadnoj Evropi.
Pored slučajeva prijavljenih u Holandiji, 13 slučajeva zaraze je među divljim pticama u Nemačkoj, a od 3. novembra jedno je na severoistoku Engleske.
Aktuelni tip ptičijeg gripa, H5N1, pojavio se 2003. godine.
Bilo je pojedinačlnih slučajeva zaražavanja ljudi njime - 120 u zemljama Jugoistočne Azije, od kojih je polovina umrla. Samtra se da u svom sadašnjem obliku taj virus nije posebno opasan za stanovništvo jer nema prenosa sa čoveka na čoveka, tako da su infekciji izložene samo osobe u intenzivnom kontaktu sa obolelim pticama.

Zabranjene posete Svetoj Gori
Administracija Svete gore donela je odluku da do kraja meseca zatvori tu monašku manastirsku zajednicu u Grčkoj za sve hodočasnike, u nastojanju da zaštiti monahe od virusa korona.
U objavi igumanima 20 manastira navodi se da je samo određenom broju zaposlenih i saradnika dozvoljeno da dođu na Svetu goru, i to samo uz pozivnicu, prenose RTRS i Tanjug.
Zabrana za posetioce biće na snazi do 30. novembra kada će biti izvršena revizija odluke. Monasima će biti dozvoljeno da odlaze sa Svete gore uz posebnu dozvolu (na slici: aprilska litija protiv pandemije virusa korona).

Menadžer „Aeroflota” prodavao tajne Britancima
Moskva – Ruske bezbednosne snage privele su menadžera londonskog predstavništva avio-kompanije „Aeroflot” Dmitrija Fedotkina zbog sumnje da je prenosio državne tajne Britaniji, objavile su ruske agencije Tas i Ria, kako prenose Rojters i Tanjug.
Neimenovani ruski izvor rekao je da je Fedotkin prenosio tajne u vezi sa društvenom i političkom situacijom u Rusiji britanskoj spoljnoobaveštajnoj službi MI6, ali da nije imao pristup državnim tajnama iz oblasti avio-industrije. Kompanija „Aeroflot” saopštila je da nema informacije o ovom slučaju.

Jermeni napuštaju i pale svoje domove u Nagorno-Karabahu
JEREVAN – Jermeni koji žive u gradu Karvačar u Nagorno-Karabahu počeli su da pale svoje kuće nakon objave o predaji delova te oblasti Azerbejdžanu. Kako javlja jermenski Sputnjik, stanovnici Karvačara iznose iz svojih kuća potrepštine, nameštaj i životinje pre nego što će napustiti grad, prenosi Tanjug.
TV voditeljka Olga Skabejeva objavila je na svom telegram kanalu snimak na kojem se vidi zapaljena kuća. Ona je napisala da ljudi spaljuju svoju imovinu kako je ne bi predali Azerbejdžanu.
Lideri Rusije, Azerbejdžana i Jermenije, Vladimir Putin, Ilham Alijev i Nikol Pašinjijan, potpisali su 10. novembra zajedničku izjavu o potpunom prekidu borbenih dejstava u Nagorno-Karabahu.
Deo regiona prelazi pod kontrolu Azerbejdžana, dve strane će razmeniti zarobljenike, a ruske mirovne snage biće raspoređene duž kontakt linije i duž Lačinskog koridora koji povezuje Nagorno-Karabah sa Jermenijom. Takođe je predviđeno otvaranje koridora između Azerbejdžana i Autonomne Republike Nahičevan u Jermeniji.
Prema sporazumu Azerbejdžan će povratiti veliki deo teritorije koji je bio pod jermenskom kontrolom od početka 1990. godine. Azerbejdžan od sutra treba da preuzme kontrolu nad tom teritorijom.

„Danas je poslednji dan, sutra će azerbejdžanski vojnici biti tu”, rekao je jedan vojnik u selu Šarektar, u oblasti Kalbadžar koja treba da bude prepuštena Bakuu. Samo u tom selu, koji označava granicu sa susednom oblašću Martakert koja treba da ostane pod jermenskom kontrolom, najamnje šest kuća jutros je gorelo.
„To je moja kuća, ne mogu je ostaviti Turcima”, kako Jermeni često zovu Azerbejdžance, rekao je vlasnik jedne od kuća bacajući zapaljene daske i krpe natopljene benzinom unutra.
Rekao je da su čekali da se nešto sredi ali da su razumeli kada su videli da se demontira hidrocentrala. „Svi će zapaliti svoju kuću danas. Dali su nam do ponoći da odemo”, rekao je on.
Dodao je da su takođe premestili grobove svojih roditelja smatrajući da će Azerbejdžanci sa zadovoljstvom da ih oskrnave. Juče je najmanje desetak kuća zapaljeno u tom istom selu i okolini, prenosi Beta izveštaje novinara Frans presa.
    </div>
  </body>
 </text>
</TEI>