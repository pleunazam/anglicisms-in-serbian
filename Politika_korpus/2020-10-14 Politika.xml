<TEI version="3.3.0" xmlns="http://www.tei-c.org/ns/1.0">
 <teiHeader>
  <fileDesc>
   <titleStmt>
    <title>Politika 2020-10-14</title>
   </titleStmt>
   <publicationStmt>
    <p></p>
   </publicationStmt>
   <sourceDesc>
    <p>https://www.politika.rs/sr/articles/archive/2020/10/14/page:1?url=</p>
   </sourceDesc>
  </fileDesc>
 </teiHeader>
 <text>
  <body>
    <div id="zdravlje">
Opasno suženje krvnih sudova vrata
Bolesti srca i krvnih sudova nažalost i dalje su vodeći uzrok umiranja u mnogim zemljama sveta, a među njima izdvaja se karotidna bolest. Ona nastaje zbog suženja krvnih sudova vrata, zbog čega mozak dobija manje krvi i kiseonika nego što je potrebno, pa dolazi do odumiranja ćelija i do nastanka šloga.
Kardiolog dr Predrag Radojković kaže da podaci govore da će šlog pogoditi šest od sto osoba u starosti od 65 godina, ali da ova bolest može nastati u svim životnim dobima. Iako moždani udar predstavlja prvi uzrok invalidnosti i, nažalost, treći uzrok smrti, ova sumorna statistika se menja i smrtnost opada zahvaljujući brojnim merama prevencije koje sprečavaju fatalni ishod.


Dr Predrag Radojković (Foto lična arhiva)


Rizik veći zbog visokog pritiska
Najznačajniji faktori rizika zbog kojih se smanjuje protok krvi kroz karotidne arterije su visok krvni pritisak, pušenje, visoke vrednosti ukupnog holesterola i triglicerida i smanjenje dobrog holesterola. Bitnu ulogu imaju i šećerna bolest, gojaznost, nedostatak fizičke aktivnosti, kao i istorija bolesti u porodici i starost pacijenta. Dosadašnja istraživanja pokazala su da je rizik od rane ateroskleroze 2,7 puta veći u žena i 1,7 puta u muškaraca čiji su roditelji umrli pre 55 godina od infarkta miokarda.
– Mnogi pacijenti imaju karotidnu bolest, a da to i ne znaju. Zato je važna prevencija, koja podrazumeva, uz pregled lekara, laboratorijska ispitivanja i pregled krvnih sudova vrata dopler aparatom. Ovaj pregled se savetuje već nakon četrdesete godine, čak i u odsustvu bilo kakvih simptoma, da bi se stekao uvid u stanje pacijenta – ističe dr Radojković.
Dopler krvnih sudova je jedan od najvažnijih pregleda kod neuroloških bolesnika, pored metoda slikanja moždanog tkiva. Pregled je bezbolan, neinvazivan, bez štetnog zračenja i može se ponavljati. Primenjuje se kod pacijenata koji imaju slabost i trnjenje polovine tela, gubitak vida u polovinama vidnog polja, gubitak osećaja u polovini tela, vrtoglavicu. Tako se dobijaju dragocene informacija o izgledu krvnih sudova vrata i protoku koji je moguće meriti. Takozvani transkranijalni dopler dopuna je prethodnog pregleda i njime je moguće izmeriti protok krvi kroz prednju, srednju i zadnju moždanu arteriju kao i kroz arterije vratno-potiljačnog sliva. Stanja koja se ispituju ovom metodom vezana su za bolesti krvnih sudova mozga. Sve nedoumice i dilema, kada je potrebno, razrešavaju se i standardnom angiografijom, tehnikom koja se koristi za slikanje arterija u mozgu.
Ipak, veliki problem ostaje neznanje, mnogi nisu svesni da imaju problem i da im je potrebna pomoć.
– Posledice suženih krvnih sudova vrata mogu biti velike, jer mozak zahteva veliku količinu kiseonika, iako čini samo dva odsto od ukupne telesne težine. Kao najsavršeniji organ, traži savršeno snabdevanje krvlju i veoma je osetljiv na nedostatak kiseonika i glukoze u krvi. Potpuno obustavljanje krvotoka dovodi do nepovratnog oštećenja moždanih ćelija već za nekoliko minuta – upozorava naš sagovornik.
Kada se otkrije karotidna bolest, prvo se procenjuje stepen ugroženosti zbog smanjenja protoka krvi kroz ovaj krvni sud.
– Ukoliko je stepen smanjenja protoka krvi manji od 50 posto, pacijent dobija lekove, kada se smanjenje kreće između 50 i 70 odsto, moguće je lečenje lekovima ali i hirurškom ugradnjom stenta. Operacija je neophodna kada je stepen suženja veći od 70 odsto – kaže dr Radojković.
Preventiva za sve kardivaskularne bolesti je ista, pa i ovde lekari podsećaju koliko je važno voditi računa o zdravim navikama: održavati optimalnu telesnu težinu, redovno kontrolisati krvni pritisak i šećer u krvi, biti fizički aktivan. Vežbe ili aktivnosti koje zdrava osoba ili pacijent izabere treba da se odvijaju nekoliko puta nedeljno u trajanju od 30 do 40 minuta.
Ono što bolesnike zavara jeste nedostatak simptoma koji bi ukazivali da nešto nije uredu. Šlog dolazi iznenada, a posledice su trajna oštećenja mozga.
Istraživanja pokazuju da je u momentu kada se pojave simptomi, karotidna arterija već začepljena 70 odsto. To je zato što samo kod malog broja bolesnika moždanom udaru prethode prepoznatljivi simptomi – oduzetost jedne polovine tela ili poremećaj vida. U najvećem broju slučajeva prva i jedina manifestacija oboljenja karotidnih arterija jeste moždani udar.
– Ako pacijent doživi infarkt, može se delimično ili čak potpuno popraviti njegovo stanje. Ali kad se doživi šlog, nikakvom naknadnom operacijom ništa se ne može popraviti, jer je reč o ćelijama mozga – ističu stručnjaci.

Cilj: usporiti bolest
Šta kad se otkriju suženja?
– Kod pacijenata koji imaju promena na arterijama, ali nisu za operaciju, važno je usporiti razvoj stenoza, odnosno suženja na krvnim sudovima. Ako se potpuno začepi krvni sud, na karotidnoj arteriji ne može se ništa uraditi. U tom slučaju prati se druga arterija i na vreme se reaguje na suženje. Kada je pacijent svestan problema, eliminiše sve faktore rizika i redovno dolazi na kontrole, onda su njegove prognoze sasvim dobre – poručuje dr Radojković.
​Prolazna i trajna oštećenja
Osnovne patološke promene u vaskularnoj mreži mozga su arterioskleroza i ateromatoza. Arterioskleroza je degenerativni proces s promenama na unutrašnjim slojevima zidova krvnih sudova, koji dovodi do njihovog sužavanja. Ateromatoza je ograničen, lokalizovan proces stvaranja naslaga, tj. plaka na pojedinim mestima na zidovima krvnih sudova, koji dovodi do lokalnog suženja zahvaćenog krvnog suda i posledičnog smanjenja protoka krvi. Posledice mogu biti prolazne u vidu oštećenja mozga, trajne nakon moždanog udara, ali i hronične u vidu vaskularne demencije. U velikom broju slučajeva postoje i promene na krvnim sudovima mozga, koje ne daju nikakve kliničke manifestacije pa se jednim imenom nazivaju asimptomske.
Klasična operacija ili ugradnja stenta?
Klasična operacija podrazumeva hirurški pristup krvnom sudu preko prednje strane vrata, otvaranje samog krvnog suda, odstranjivanje naslaga, tj. plaka, odnosno čišćenje ili odsecanje dela krvnog suda zahvaćenog naslagama i spajanje sa zdravim delom. Stent se ugrađuje minimalnim hirurškim rezom u preponi, pa odatle mikroskopskim vlaknom kroz krvni sud stiže sve do arterije na vratu. Na mestu suženja postavlja se stent.
– Obično se prednost daje klasičnoj operaciji, a stent se ugrađuje osobama koje ne mogu da prime totalnu anesteziju zbog bolesti srca ili nekog drugog razloga. Ugradnja stenta je rešenje i kada se suženje nalazi na nedostupnom krvnom sudu ili ako je posle klasične operacije ponovo došlo do nastanka suženja – kaže dr Radojković.
    </div>
    <div id="kolumna">
Tela jasenovačkih žrtava bacana su i u Savu
Dana 26. 9. 2020 u ovoj rubrici je objavljen prilog čitaoca Živorada Matovića pod naslovom „Zamagljivanje istine o genocidu u NDH” u kojem autor citira mišljenje g. R. Medića da tu nije bilo moguće pobiti 700.000 ljudi u Drugom svetskom ratu, jer bi to značilo ubijanje 600 ljudi svakog dana u toku postojanja tog logora, pošto je nemoguće dnevno sahraniti toliki broj pobijenih.
Međutim, sada pokojna dr Nada Marjanović, načelnik Dispanzera medicine rada radnika PTT-a, koju i sad pamte brojni poštari, telefonisti i drugi iz tog preduzeća, pričala mi je da je njen otac, kao desetogodišnju devojčicu dovodio na Kalemegdan da GLEDA I PAMTI leševe koji su plutali rekom Savom.
To znači da u Jesenovcu nisu svi ubijeni i sahranjivani nego su tela bacana u Savu što ne umanjuje niti može umanjiti broj u tom logoru koji je utvrđen od nadležnih vlasti FNRJ.
Snežana Janić Lukinović,
sudija u penziji,
Beograd

Rodoljubiva pesma Miloja Popovića
Dana 11. oktobra 2020. godine naš i njegov list „Politika” objavio je tužnu vest: – otišao je na put bez povratka književnik Miloje Popović Kavaja, visokoobrazovan, prosvećen i talentovan, znalac brojnih jezika. Njegovo ogromno iskustvo, stečeno kod nas i u svetu, misaono bogatstvo i stvaralaštvo izdiglo ga je u red viđenih intelektualaca i uvaženih ličnosti. U društvu je bio rado viđen i cenjen. Nije isticao svoje urođene i odnegovane osobine. Dobitnik je brojnih nagrada i priznanja među kojima i Vukove nagrade. Bio je pisac i talentovani govornik.
Naročito ističem njegovo rodoljublje iskazano u pesmi „Marš na Drinu”, koju je ispevao i junaštvo srpskih boraca i celog srpskog naroda izdigao u nebeske visine i nebesko plavetnilo. Samo tom pesmom, bez drugih stvaralačkih dela, podigao je sebi, za života, spomenik pun časti, vrlina i rodoljubivosti, za sva vremena, dok je Srba i zemlje Srbije.
Pesmu „Marš na Drinu” ispevao je Popović 1964. godine o pedesetogodišnjici Cerske bitke (1914). Peva se na svečanostima, raznim svetkovinama, skupovima, stadionima. U duši je i osećanju svakog Srbina, koji se diči i ponosi tom pesmom i njenim tvorcem. Pevana je i u Generalnoj skupštini Ujedinjenih nacija. U njenim stihovima koji odiše patriotizmom, junaštvom, pesničkim osobenostima, posebno rimom, ističe se narodna reč, jezik stil koji u celini gledano i doživljeno, iskazuju zanos, ushićenje, polet i oduševljenje, rodoljublje i junaštvo srpskog ratnika, junaka bez mane i straha, kako bi to rekao veliki Njegoš: „On je kadar stići i uteći i na strašnom mestu postojati”.
 Evo samo jednog od 14. stihova pesme „Marša na Drinu”: „Pucaj momče, Majka ti ne plaka, Jer je kuća svaka, Dala Ceru jednoga junaka, Oca, sina, brata.”
Ova pesma spada u red najlepših i najznačajnijih rodoljubivih pesama u nas i u rangu je sličnih u srpskoj pesničkom stvaralaštvu, kao što je, primera radi, po izrazu pesma despota Stefana Lazarevića (1377–1427) „Slovo ljubve” koja je, kao i „Marš na Drinu”, pisana plemenitom dušom i osećajnim srcem ili, drukčije rečeno, treptajem duše i radošću srca. A po sadržini i jedna i druga predstavljaju posvetu i priznanja čoveku i narodu i njegovim osobinama, onim najboljim.
Neka je, i biće, večna slava i nezaboravno sećanje na dičnu nam ličnost i ponos našeg Miloja Popovića, Kavaje.
Ljubomir Iv. Jović,
penzioner,
Novi Beograd
    </div>
    <div id="kolumna">
Guši se Ponjavica
Banatski  Brestovac – Da nema novog mostića, preko vodotoka Ponjavica u Banatskom Brestovcu, oni koji su ovuda prošli pre bezmalo dve godine kada se zidao, zakleli bi se da su zalutali. Most je tu, ali vode sa sve labudovima nema. Preciznije i neverovatnije  - s jedne njegove strane je tu, a onda volšebno nestaje. Isti prostor suv je bez kapi vode, obrastao gustom šikarom, nema ni redovnih ribolovaca u uvalici sa „mokre“ strane, a od meštana saznajemo i šta je razlog.
„Ponjavica se ubija godinama. Zimi zbog snega i padavina malo tu i bude vode, a sada je korito s jedne strane zapušeno, a sa druge presušilo. Takođe, godinama se i sav fekalni otpad puštao ovde, kasnije je to zabranjeno, pa su ljudi zidali septičke jame, ali su nastavili da bacaju svašta. Ovde gde je presušilo bilo je skoro pa jezero, a sada je stanje vodotoka najgore, baš u Brestovcu. Bilo je i kod nas širine, umesto trske drvored skroz uz vodu, od kog su ostala dva stabla, bilo je i ptica, svega, da bi  sve postalo teška bara. Pre dvadesetak dana isplivala je i mrtva riba, jer nema kud“, priča za „Politiku“ meštanin Mustafa Dupljak.
Vodotok Ponjavica nalazi se u istoimenom Parku prirode, po zvaničom opisu domu  preko 100 biljnih vrsta i staništu četrdesetak vrsti ptica, od kojih su neke izuzetno vredne. Sa svojih 300 hektara, područje je u trećoj kategoriji zaštite, a Programom upravljanja povereno pančevačkom JKP „Zelenilo“. U preduzeću napominju da su mnogo uradili za pet godina, nakon što decenijama Ponjavica nije održavana. i da je za razne aktivnosti iz gradske kase i ove kao i prošle sezone, opredeljeno 12 miliona dinara. Stanje vodotoka, dodaju, nije neobično, jer postoje stalne oscilacije vodostaja, koje zavise od količine padavina i nivoa vode u okolnim vodotocima.


Vodotok preplavljen rastinjem


„Na delu kod Brestovca, kada je rađen most, izvođači radova su ostavili zapušeno korito, pa je došlo do prekida toka, koje smo u međuvremenu više puta čistili. Takođe, u postupku smo uklanjanja barske vegetacije na više mesta, ali se mora znati da je to ogroman i skup posao, jer treba odmuljavati 10 kilometara vodotoka, koji nije protočan, već više stajaća voda, zadnjih 50 godina potpuno neodržavana“, objašnjava Ženja Marinković, rukovodilac projektovanja i prostornog planiranja u „Zelenilu“.
Zbog alarmatnog stanja u pojedinim delovima zaštićenog područja, ovih dana je  aktuelna i peticija za urgentno izmuljavanje vodotoka, uklanjanje prenamnožene akvatične vegetacije sa rizomom i oslobađanje izdani od mulja, koju su pokrenula Udruženja „Zeleni most i „Pančevo nije rupa“, kako bi navode, ovaj rezervat ponovo oživeo. Problem vide u nesuzbijanju seča šuma kao polaznog parametra za osnovno kruženje vode u prirodi, da je problem globalan, ali i tu oko nas, te da pomanjkanje vode i pomisao na živi svet koji se bori za opstanak, u ovim razmerama kao što je to sada slučaj u PP „Ponjavica“, nisu zabeleženi više decenija,
„Glavno pitanje je da li se ovako nešto moglo predvideti i da li je dovoljno urađeno od sredstava koja se godišnje slivaju u gradsku kasu od eko  - takse, koja se ubira od svih baznih proizvođača na teritoriji grada, a od sledeće godine će i od svih registrovanih pravnih subjekata. U poslednjih pet godina izdvojen je namali novac od oko 400.000 evra samo iz eko taksi za Park prirode „Ponjavica“ i njeno pošumljavanje, a sada je prilika, pošto je voda već presušila u većem delu brestovačkog atara, da se problem reši - oslobode izdani i smanji nabujala vegetacija“, poručuju iz dva udruženja.
    </div>
    <div id="ekonomija">
Evropski potrošači nerado se vraćaju starim navikama
Potrošači u Evropi i dalje izbegavaju aktivnosti koje ih mogu dovesti u kontakt sa drugim ljudima, a većina očekuje da će proći najmanje 18 meseci pre nego što se život vrati u normalu, pokazalo je istraživanje među osam hiljada građana Velike Britanije, Nemačke, Francuske , Italije i Švedske. Analizu je sproveo istraživački centar agencije „Bejn i kompani” koji je saopštio da je potrebno dosta vremena da se potrošači vrate svojim aktivnostima.
U svih pet zemalja većina anketiranih je izjavila da im je potrebno godinu i po dana, pa čak i više da bi život krenuo svojim ranijim tokom, a mali broj ljudi veruje da se stvari nikada neće normalizovati, navode iz ove kompanije koja podseća da je slično istraživanje sprovedeno još u maju i da su ljudi tada bili mnogo optimističniji. Prema tadašnjem istraživanju većina ispitanika je smatrala da je potrebno samo šest meseci da se situacija stabilizuje, a u najgorem slučaju su pominjali godinu dana koliko je, verovali su, neophodno da se život vrati u normalno stanje. Mnogi su čak mislili da će se epidemija završiti i da će vakcinacija biti sprovedena za samo šest meseci. Sada je, navode, situacija značajno drugačija – većina ispitanika je počela da gubi nadu da će se pandemija završiti brzo i da će svi povratiti svoje stare navike, pa i život na koji su navikli.
– Na primer, većina potrošača u Italiji nada se stabilizaciji u narednih godinu dana. Francuska i Švedska imaju najveći broj onih ispitanika koji očekuju period oporavka najranije za 18 meseci. Zajedničko za sve anketirane je da pokazuju sve pesimističnije raspoloženje. Razlog očigledno nije samo to što su se građani ovih zemalja, pa i celog sveta uželeli svog starog života i navika nego i to što se epidemiološka situacija u Evropi znatno pogoršala poslednjih nedelja. Blokade su ukinute, većina se polako vratila na javna mesta, a onda je kovid 19 pokazao opet da nema opuštanja. Do koje mere ih je to pogodilo pokazuju rezultati istraživanja u kome je veliki procenat potrošača koji su otkrili da će nastaviti sa svojom uobičajenom rutinom uz više opreza bez obzira na rizik od obolevanja. Na pitanje kakva su njihova očekivanja u narednih godinu do godinu i po dana, većina se izjasnila da u tom periodu sigurno neće ulaziti u pune autobuse ili putovati prepunim vozovima i avionima.
Broj onih koji planiraju da idu u inostranstvo na odmor je mnogo manji nego pre proglašenja pandemije. Umesto toga planiraju kratka putovanja nedaleko od mesta boravišta, uglavnom sopstvenim prevozom i da ne moraju dugo da voze. Za razliku od naše zemlje u kojoj se građani i dalje nerado odriču barova i restorana u pomenutim evropskim zemljama je malo onih koji žele da ih posećuju isključivo zbog straha od infekcije. Potrošači se u suštini usredsređuju na najvažnije aktivnosti poput kupovine uglavnom namirnica i ne planiraju da menjaju te navike. Posebno što je gotovo polovina ispitanika izjavila da će u narednih 12 do 18 meseci provesti više vremena kod kuće nego pre krize.
Kako su ljudi bili prinuđeni da rade od kuće, mnoga preduzeća su shvatila da je virtuelni rad održiva opcija koja bi se u mnogim slučajevima mogla pokazati isplativijom i efikasnijom. Kako se kompanijama i dalje ne žuri da vrate zaposlene u kancelarije to je potpuno logično, te i potrošači svoje aktivnosti i nabavku prilagođavaju što udobnijem boravku u svom životnom prostoru.

Proizvođači  ne smanjuju šećer  u namirnicama
Vladine mere smanjenja šećera, koje su podrazumevale da se njegova količina u proizvodima smanji za 20 procenata do 2020. godine, nisu uspele, saopštio je Centar javnog zdravlja Engleske. Ukupni šećeri u prehrambenim proizvodima su u periodu od 2015. do 2019. godine redukovani tek tri odsto, što je daleko od cilja koji je trebalo da dovede do značajnijih promena i poboljša zdravlje nacije. Prema njihovim podacima, najveće smanjenje šećera zabeleženo je u jogurtima i žitaricama, ali je zato promena gotovo neprimetna kada je u pitanju sadržaj šećera u hrani koja se jede van kuće. Smanjenje šećera u hrani i napicima već godinama se ističe kao ključno u borbi protiv gojaznosti.
– Konzumiranje proizvoda sa previše šećera, osim gojaznosti, ljude dovodi u veći rizik od drugih bolesti, kao što su srčani problemi, dijabetes tipa 2 i neki karcinomi. A sada je potvrđeno i da prekomerna telesna težina povećava rizik od komplikacija prilikom obolevanja od virusa korona – saopšteno je iz ovog centra, a prenosi Bi-Bi-Si.
U Engleskoj, dodaju, dve trećine odraslih ima prekomernu težinu ili je gojazno, a svako treće dete ima prekomernu težinu ili je gojazno do napuštanja osnovne škole. Zbog toga je, navode, zabrinjavajuće da je najnoviji izveštaj pokazao rast prodaje čokolade i slatkiša u kojima nije zabeleženo smanjenje nivoa šećera. Tako je, prema robnim markama, u keksu smanjen nivo šećera za 1,6 odsto, sladoledu i lizalicama 6,4, slatkim namazima i sosovima za 5,6 procenata, dok je u gotovim pudinzima porastao za dva procenta. Proizvođači žitarica su redukovali šećer za čak 13,3, a jogurta za oko 13 odsto.
Porez na industriju bezalkoholnih pića, koji je uveden 2018. godine radi smanjenja šećera i u borbi protiv gojaznosti kod dece, postigao je napredak. Za četiri godine zabeleženo je smanjenje šećera u slatkim pićima za 43 odsto, navodi se u ovom izveštaju. Ministarka zdravlja Džo Čerčil je ovim povodom izjavila da je potrebno da se još brže reaguje budući da je u borbi protiv kovida 19 postalo jasno koliko je opasna gojaznost i zašto je važno boriti se protiv nje. Zbog toga se razmatra uvođenje dodatnih mera koje uključuju zabranu oglašavanja proizvoda sa visokim sadržajem masti soli i šećera. Dr Alison Tedstoun, glavni nutricionista i vođa ovog istraživanja, rekla je da je ovaj proces u kome se pokušava smanjiti unos šećera kroz namirnice prespor i da su potrebne brže i robusnije akcije koje će pomoći da se konzumira manje šećera.
Gojaznost je bolest cele planete, pa i Srbije. Istraživanje koje je prošle godine obavio Institut za javno zdravlje „Dr Milan Jovanović Batut” pokazalo je da je svaki peti stanovnik naše zemlje gojazan, a da još 35 odsto građana ima problema s viškom kilograma. Ovo istraživanje je takođe pokazalo da više od 75 odsto ispitanika smatra da je ishrana važna, ali manje od četiri odsto naglašava da se u praksi hrani zdravo. Glavni razlog zbog čega su naveli da se ne hrane zdravo jesu nedostatak vremena, novca, stres i uklapanje u socijalno okruženje. Ono što posebno zabrinjava jeste da skoro 25 odsto stanovnika preskače doručak u toku radne nedelje. U našoj zemlji zabrinjava i to da je svako treće dete gojazno, a 43 odsto učenika svaki dan konzumira slatkiše. Istraživanja pokazuju da je u poslednjih 20 godina u Srbiji procenat gojaznosti porastao za 60 odsto, a tek 20 odsto dece ima naviku da dnevno pojede po jednu voćku. Četvrtina svih učenika jede slatkiše i više puta dnevno.
    </div>
    <div id="kolumna">
Mandatar iz senke
Duže od tri meseca Srbija je čekala da predsednik republike imenuje mandatara, a prva faza perioda ispunjenog veštački stvaranom neizvesnošću završena je manje-više očekivano: pošto se dokazala u lojalnosti, Ana Brnabić nastaviće da rukovodi vladom.
Druga faza – odabir koalicionih partnera i ličnosti koje će se naći u novom kabinetu – formalno nije završena, ali je od starta jasno da Aleksandar Vučić velike i male rokade odugovlači zarad dvostrukog disciplinovanja: članova sopstvene stranke i koalicionih partnera. Pritom je potpuno siguran da će mandatarka bespogovorno odraditi formalni ostatak posla oko sastava vlade.
„Bilo mi je potrebno da napravite koncept i kako će da izgleda vaša vlada u narednom periodu i razgovarao sam sa svima”, izjavio je predsednik, čiji se upliv u sastav novog kabineta završava onog trenutka kad odabere mandatara. Tako je barem u ustavnoj teoriji.
Uz sve moći koje je prikupio, Vučić je mandatar iz senke. Premijerka će, kao i do sada, slediti uputstva svog partijskog starešine. Njoj je Vučić dodelio, a ona ushićeno prihvatila mimikriju podele vlasti.
Nova srpska vlada je Vučićeva vlada. Od Vučića, za Vučića.
Tako je to u državi kojoj, sem predsednika, nisu potrebni ni parlament, ni mandatar, ni vlada, ni ministri... Čemu i mediji, koji su se zarad gledanosti i tiraža uzaludno bavili spekulacijama, dok su sva saznanja samo u jednoj glavi?
Kada je – u „običnom radnom danu”, kakav je 5. oktobar – saopštio da je kod mandatarke insistirao da „razmisli” o uvođenju dva nova ministarstva i o njegovoj „želji” i zamolbi da, „ako je moguće”, u vladi bude barem blizu polovine žena, da li je iko u Srbiji pomislio da oko toga ima neke neizvesnosti? Nema tu šta Brnabićeva da razmišlja. Dobila je zadatak zapakovan u „želju”. Obezbeđen je kontinuitet poslušnosti. Zna se ko je zadužen da misli.
Premijerka je i do sada sledila svog „šefa” na način koji mnogima deluje kao dodvoravanje, iako je Vučić to pokušao da demantuje rečima da je položaj dodelio „ženi koja svoj mandat nije shvatila kao period dodvoravanja svima i svakome”. Tačno. Nije svima i svakome. Samo njemu.
Zato Ana Brnabić sada nema potrebe da „razmisli” o proširenju kabineta. Naravno da ćemo dobiti ministarstvo za ljudska prava, ravnopravnost polova i društveni dijalog i ministarstvo za brigu o porodici, deci i demografiji. I naravno da će u novoj vladi biti dosta žena. O predsednikovim željama se ne raspravlja. Sveto pismo.
Uveren sam da Vučić već zna ko će u koju ministarsku fotelju. Najavio je „značajne promene” i nesumnjivo je dobro osnažiti konkurentnost i uvesti neka nova, mlađa lica. Ono što ne obećava reforme, jeste to što će svi oni slediti staru politiku, pošto institucionalnim procesom, uzurpirajući ustavna ovlašćenja, upravlja isključivo predsednik države.
Vučić mora da se ovih dana zabavljao. Formiranje vlade dođe mu kao slagalica. Ovoga ću ovde, ovu ću tamo. Kandidate je menjao brzinom kojom se menjaju pasvordi najvećih korporacija ili lozinke raketnih baterija. Možda je samo Ana Brnabić znala da ostaje, ali morala je da se drži omerte koju je šef zahtevao, iako je samopouzdanjem u javnim nastupima nagoveštavala da će sačuvati visoku službu.
Potencijalni koalicioni partneri i dalje se drže na ledu, baš kao i ministarski kandidati. Predsednikov manir je da za jedno mesto postoje barem tri kandidata. Pa neka se u tišini mole svevišnjem SNS-a. Hladan znoj i košmarni snovi smenjuju se sa sladostrašćem koju bi mogla da ponudi ministarska fotelja. Upravo ono što je Vučić želeo.
Na unutrašnjem planu predsednik ne mora mnogo da brine o opoziciji koja se udružuje da bi se razdruživala, pa je vlada koju je sastavio ponajviše odraz njegovih preokupacija da kako-tako sačuva balanse neophodne da ne bi sagoreo oko Kosova.
Pošto je u Vašingtonu kupio poslednju zalihu zrna kosovskog peščanika, plaćenu cenom koju ćemo tek videti, predsednik je u prekomponovanju kabineta morao da vodi računa o balansu koji je narušio potpisivanjem sporazuma u Beloj kući. Na fonu spoljne politike stvari se komplikuju.
Neophodno je pokazati da je nova vlada „pet frendli” – prijateljski raspoložena prema Nemcima, Rusima, Kinezima, Turcima, Emiraćanima. Što nije lako, imajući u vidu sužen prostor koji je Vučić samom sebi ostavio.
Kako god, Vučić utvrđuje kontrolu izvršne vlasti na isti način na koji je pravosuđe doveo u situaciju da ga pita šta treba da radi u svakom iole osetljivijem slučaju. Sve je to propraćeno apsolutnom kontrolom parlamenta – što ne samo da ukida okrepljujuću dinamiku političkog života, već omogućava jačanje autoritarne vlasti, marginalizaciju vladavine prava i institucija države, slabljenje medijskih i drugih sloboda.
Tako je režim počeo da se suočava s kritikama sa adresa koje su mu važne za rešavanje kosovskog pitanja. Evropska unija, koja se godinama, zaslepljena Kosovom, oglušivala o postupke režima, počela je da pronalazi zamerke svom „omiljenom autokrati”, kome se parlament bez opozicije vraća kao bumerang.
Među prioritetima nove vlade nema mesta za ta razmišljanja. Ekonomija, ulaganje u odbrambene sposobnosti vojske i ulaganje u zdravstvo. Da li će novo ministarstvo za ljudska prava, ravnopravnost polova i društveni dijalog zaista uspostaviti istinski dijalog s opozicijom – pod uslovom da opozicija pronađe konstruktivnu platformu svog delovanja koja će kao prioritet postaviti reformu zarđalog sistema, a ne pojedinačne slučajeve raznih afera koje su proizvod takvog sistema? Šta će biti s medijskim i drugim slobodama?
Kontinuitet vladavine je obezbeđen. Lični pečat vlasti je osnažen. Nema tu mnogo neizvesnosti.

    </div>
    <div id="magazin">
„Džinovski lonci” i bigrene kade
Šta to posetioce Zlatibora toliko privlači u ovdašnjoj Stopića pećini kad je i ovog leta, u doba povećane brige za zdravlje, i po 2.000 njih dnevno pohodi? Pre svega prirodne osobenosti i atrakcije koje vredi videti, kao i izuzetna uređenost pećine, kojom posvećeno upravlja Turistička organizacija Zlatibor.
Kameni nabori zvane bigrene kade, vodopad „Izvor života”, bigreni tobogan, „džinovski lonci”, dvorane, dugure i drugi darovi prirode, a sve dostupno pogledu i moderno osvetljeno.
I do 2.000 posetilaca dnevno
Stopića pećina poslednjih godina, kaže za „Magazin” direktor Turističke organizacije Zlatibor Vladimir Živanović, ostvaruje rekordnu posećenost. – U 2019. imala je rekordnih 89.113 posetilaca, čime je najposećeniji lokalitet te vrste u Srbiji. Izgledalo je da će ova nepovoljna godina značajno umanjiti te brojke, ali leto je ponovo donelo dobru posetu Stopića pećini: ovih dana katkad je pohodi i 2.000 ljudi dnevno, uglavnom bude od 1.400 do 1.500 posetilaca. A kad smo sabrali ukupnu posećenost od početka godine do kraja septembra, ispostavilo se da je ostvaren novi rekord, više od 100.000 posetilaca, čime je za ovogodišnjih devet meseci premašena cela prošla godina – ističe Živanović i dodaje:
– Turistička organizacija Zlatibor redovno ulaže značajna sredstva da ovu atrakciju učini što dostupnijom posetiocima: uređuje unutrašnjost pećine i staze kroz nju, ugrađuje led-rasvetu, osposobljava prilazni put, plato, parkiralište i drugo. Početkom godine, ulaganjima Ministarstva turizma i opštine Čajetina, napravili smo novih 80 metara staza do atraktivnih bigrenih kada i pećinskih ukrasa – ističe Živanović, najavljujući i druge ovakve poslove.

Do Stopića pećine iz turističkog središta Zlatibora dolazi se putem prema Rožanstvu i Sirogojnu. S tim što je pećina između ta dva sela, čim se prođe ogromna flaša kraj puta koja označava da je tu, pored toka Prištavice, nekad bila lekovita Tošina banja.
Davnih godina speleolozi su doznali za Stopića pećinu: prve pisane podatke o njoj ostavio je Radosav Vasović 1901. u zapisniku Srpskog geološkog društva, a prva speleološka istraživanja u pećini obavio Jovan Cvijić 1909. i 1913. godine. U ovom milenijumu Stopića pećina je uređena, posetioce prima od 2009. godine.
Stručnjaci navode da je to rečna pećina, kroz nju protiče Trnavski potok. Pišu da je duga 1.691 metar, te da je njen impresivni ulaz visok 18, a širok 35 metara. Dobila je ime po obližnjem zaseoku Stopići u Rožanstvu.
U Rečnom kanalu je vir, ispod koga nastaje bigreni tobogan. On prelazi u bigrene kaskade između kojih su kade i „džinovski lonci”. Voda tu stvara slapove, s tim što se pri obilnijim vodama formira jedinstveni vodopad nazvan „Izvor života”, visine 9,5 metara. Kad se tu sruči zapenušana vodena masa, od koje vazduh treperi, čini se da od zaglušujuće buke drhte zidovi, da se na izvoru život stvara.
Atrakcija su i dugure ili vigledi, otvori na pećinskoj tavanici: upućeni navode da ih ima sedam, ali samo jedna (duboka 66 metara) ima direktan kontakt s pećinom. Ostale su međusobno povezane kosim kanalom.

Predanja o skrivenom blagu
Od davnina ovde žive verovanja meštana o „nepoznatim glasovima iz dugura”, o padovima u njih, priviđenjima, skretanju sa staza pravo na ivicu ovog ambisa. Prema jednoj priči koju je zabeležio Radoje Stopić, nepoznati ljudi su negde na prelasku u 21. vek u dugurama kopali tražeći zlato: „Neki meštani smatraju da je u pitanju zlato Nemanjića, a drugi da je to zlato koje su zakopali četnici za vreme rata”, piše autor i pominje narodno predanje da se hajduk Pane Stopić vešto skrivao u mreži pećinskih kanala zaturajući trag pred progoniteljima, vojskama i vlastima: „Pozvao bi ih da ga vide i namerno usporavao kako bi oni što ga progone primetili da ulazi u pećinu. Pa bi onda skrivenim kanalima, samo njemu znanim, prošao na naspramno brdo, iznad njihovih glava, gledajući kako ga po pećini i oko nje bezuspešno traže, dozivaju i prete...”
U Karađorđevo doba, pišu istoričari, Stopića pećina je bila zbeg, narod se u nju sklanjao od obesnih Turaka. A u novinskom tekstu Ljubiše R. Đenića iz 1955. „Stopića pećina – čudo prirode u našem kraju”, autor pominje saznanja meštana da hodnici u pećini mogu biti dugi i do dva kilometra, koja su kasnijim istraživanjima potvrđena.

Svetla i tamna dvorana
Pećinu čini pet celina: Svetla dvorana, Tamna dvorana, Velika sala s kadama, Kanal s kadama i Rečni kanal. U njenom turističkom delu su prostrani ulaz, dugure, siparska kupa, vodopad „Izvor života”. Kao i bigrene kade, nastale taloženjem krečnjaka, koje su „amblem pećine”– to su udubljenja oivičena kamenim zidovima, rumenkastim naborima, gde se skuplja voda i iz njih pretače u vidu kaskada. Svojom veličinom i dubinom (i do sedam metara) izdvajaju se od drugih u Srbiji.
    </div>
    <div id="sport">
Đokovićev predah za lov na „utešne nagrade”
Ne vredi da se nagađa kako se Novak Đoković osećao u završnici Otvorenog prvenstva Francuske, ali lako može da se zamisli zašto je pravo iz Pariza, posle izgubljenog finala od Rafaela Nadala, već sutradan stigao u Sarajevo. Ko traži mesto da „odmori dušu”, naći će ga na Baščaršiji, gde najboljeg tenisera sveta dočekuju kao „raju”, bez pitanja o izgubljenom finalu a sa osmehom i sigurno uslišenim pozivom na zajedničko fotografisanje.
Sve što se događalo u prethodnoj sedmici govori o ogromnom protisku pod kojim je naš as igrao poslednja tri meča, za razliku od većine turnira u svojoj karijeri, kada je dizao formu što se više bližio meč za titulu. Zdrastveni problemi sa svih strana u četvrtfinalu sa Karenjom, meč lopta za 3:0 protiv Cicipasa pretvorena u maraton od pet setova, te, na kraju, težak poraz od „večitog rivala”, gotovo bez ikakvog optora: 6:0, 6:2, 7:5.
Uvek je u Đokovićevoj igri bilo oscilacija, ali usmerenih ka konačnoj pobedi. Ove pariske su odslikale sve kroz šta je prolazio u godini pandemije. Uzlet i pad „Adria tura”,lavina kritika i zahteva za njegovu smenu sa mesta predsednika Saveta Asocijacije teniskih profesionalaca (ATP), pokretanje novog udruženja igrača, lomljenje oko odlaska u Ameriku i sukobi sa zastupnicima Otvorenog prvenstva SAD – sve se to slilo u negativnu energiju kojom je ona odbačena loptica u Njujorku uspela da stigne do uspavane linijske sutkinje, spremne da ga istog časa optuži za pokušaj ubistva.
Kadgod bi ove turbulentne sezone uzleteo i osetio se svemoćno, neka loptica bi se otkačila gde ne treba. Đokovićevu nepobedivost još od novembra prošle godine prekinuo je u martu virus niotkuda. Taman se korona malo primirila u junu, kada se vratila da kao nožem preseče njegovu neizmernu sreću i slavlje zbog povratka tenisa na „Adria” turu. Onda se ponovo uzdigao osvajanjem mastersa u Njujorku i ponovo delovao nepobedivo, kada je ta loptica zaustavila pohod ka 18. grend slem tituli.
I sve se ponovilo u Evropi. Blistavom igrom zasenio je Nadala titulom u Rimu i brojem mastersa, još jednom zapušio usta svim kritičarima i odlučno se okrenuo ka Parizu. Novu opasnost od euforije naslućivale su njegove otvrene izjave da Nadal u jesenjim uslovima nije nepobediv na Rolan Garosu, što se na licu mesta ničim nije potvrđivalo.
Španac je gazio bez izgubljenog seta. Nasuprot Novakovom maksimalističkom planu, sistematski je ostvarivao svoj, minimalistički. Odrekao se prilike u SAD da bi sve stavio na kartu Rolan Garosa, svoje druge kuće. Kada je izgubio od Švarcmana u rimskom četvrtfinalu, mirno je podsetio da je isto bilo i 2017, pre no što je osvojio Pariz.
U velikom finalu su se sudarile dve različite ovogodišnje strategije, dve želje da se dokaže ispravnost prethodnih rizika. Pokazalo se da je Đokovićev rizik bio mnogo veći, a plan ambiciozniji: da na Nadalovom bunjištu opravda sve svoje ovogodišnje poteze i zaustavi sve kritičare – a bilo ih je i previše.
Sada je Nadal uz rame Federeru 20. grend slem titulom, u čijem temelju je čak 13 s Rolan Garosa. Đoković je ostao na 17, posle prvog pravog poraza u 39 mečeva sezone 2020. Prvi, ali gorak kao desetine drugih, jer je pao pod teretom previsokog uloga.
Bivši član Đokovićevog štaba Kreg O’Šenesi koristio je statistiku da dokaže da je prvi reket sveta promašio strategiju time što je previše skraćivao igru. Za taj zaključak nije potrebna statistika, ono što je bilo golim okom vidljivo poraženi je i sam objasnio:
– Nisam strpljivo konstruisao poene, ni tražio ritam, nego sam seckao igru i trudio se da mu ne dajem na izgled iste lopte, ali iznenadio me je pozicijom na terenu. Kada odigra taj slajs ili visoku loptu uvek se dobro pozicionira, i koliko god ja dobro udario on je vrati i pripremi se za naredni udarac, gde krene da dominira poenom. Morao sam nešto da uradim ali nisam pronašao rešenje.
Sada kada su sva tri najveća ovogodišnja turnira završena, valja očekivati da se Đoković ponovo oslobodi pritiska maksimalnih očekivanja – na terenu i van njega. Da je nameren da u preostalih mesec dana lovi „utešne nagrade”, koje takođe nisu male, govori podatak da je neočekivano skratio odmor pose Rolan Garosa i zatražio specijalnu pozivnicu za turnir serije 500 u Beču (26. oktobar – 1. novembar), gde ga nije bilo 13 godina.
Osim brisanja loših sećanja, glavni cilj je „rezervnih” 500 poena, jer na mastersu u Parizu već ima zagarantovanih prošlogodišnjih hiljadu. Sa prednošću od gotovo 2.000 u odnosu na Nadala, sada je prioritet dostizanje 311 sedmica na vrhu ATP liste, odnosno obaranje još jednog Federerovog rekorda.
Previsok je to domet da bi se nazvao utešnom nagradom, pomoći će mu da se oporavi i za glavnu, najveći broj grend slem titula. U susret mu izlazi i novo prilagođavanje pravila ATP, po kojem do početka marta, kada se očekuje taj uspon na Mont Everest, zadržava i maksimalnih 2.000 poena iz Melburna ove godine.

Ubedljiv poraz košarkaša Partizana u Kazanju
UNIKS - Košarkaši Partizana izgubili su od Uniksa 93:70 u Kazanju u trećem kolu Evrokupa grupe A.
Ruski tim upisao je drugi trijumf, dok srpski predstavnik ima učinak 1-2.
Najefikasniji u pobedničkoj ekipi bio je Ajzea Kenan sa 23 poena, Džordan Morgan je dodao jedan manje, a Džon Braun je stao na 16, koliko je upisao i Džon Holand.
U ekipi Partizana prednjačio je Nikola Janković sa 12 poena, Ognjen Jaramaz je dodao 11, kod su Kodi Miler Mekintajer i Stefan Janković ubacili po 10 koševa.
Uniks je od početka meča bio bolji rival, a tokom prvog poluvremena imao je i dvocifrenu prednost.
Crno-beli u finišu prvih 20 minuta dobrom igrom u odbrani smanjili su na minus pet (37:35)
Treća deonica donela je potpunu rapsodiju ruskog tima, koji su od plus pet krajem četvtine došli do čak 22 poena prednosti, kada je meč i prelomljen.
Partizan je u jednom trenutku smanjio visoku prednost na plus 10, ali je onda usledila serija domaćima i do kraja susreta Uniks je samo potvrdio siguran trijumf.
Partizan naredni meče igra protiv Bahčešehiru u Istanbulu 20. oktobra, prenosi Tanjug.

Šćepanović: Niko ne može da preti Uniksu u Kazanju
Trener košarkaša Partizana Vlado Šćepanović rekao je da niko ne može da preti Uniksu na domaćem terenu, ali da njegov tim u Kazanj ide sa idejom i željom za trijumfom. Crno-beli će sutra od 18 sati igrati sa domaćim timom u trećem kolu Evrokupa.
„Nikada nije lako kada idete u Rusiju i igrate posle napornog puta i svega što taj put nosi. Niko ne može da preti Uniksu u Kazanju, ali mi idemo sa nekom našom idejom i željom. Igre na utakmicama protiv Huventuda i Venecije nam daju za pravo da možemo biti optimisti. Ono što tražim od svojih igrača je da daju maksimum u ovom momentu, a za šta će taj maksimum biti dovoljan, videćemo u sredu. Koliko energetski više budemo u utakmici, toliko će nam šanse za trijumf biti veće“, istakao je Šćepanović za klupski sajt.
Obe ekipe ulaze sa po jednom pobedom i jednim porazom, a kapiten Novica Veličković ističe da tim u Kazanj ne dolazi sa belom zastavom.
„Uniks je jedan od timova koji pretenduju na sam vrh Evrokupa. U poslednjih 10-15 godina se konstantno nalaze među četiri najbolje ekipe u Rusiji. Sa Džamarom Smitom sam igrao u Bambergu, on im je najbolji strelac, sjajan igrač. Očekuje nas teško gostovanje posle teškog puta, ali ne idemo sa belom zastavom. Probaćemo da pružimo što bolju partiju i da pobedimo“, poručio je Veličković.
Inače Veličković se našao na listi od pet najodanijih veterana u Evrokupu, koju je sačinio specijalizovani košarkaši portal Jurohups. Pored kapitena beogradskih crno-belih, na listi „lojalnih džentlmena“ svojim klubovima su još Suad Šehović iz Budućnnosti, Karlos Suarez iz Unikahe, Kostas Kajmakoglu iz Uniksa i Per Ginter iz nemačkog Ulma.
Jurohups podseća da je priča 34-godišnjeg krilnog centra sa Partizanom počela 2004. godine, kada je imao profesionalni debi u crno-belom dresu i da je do sada u klubu proveo devet godina.
„Beograd je napustio posle svoje najbolje sezone 2008/2009, kada je dobio priznanje za Evroliginu „Zvezdu u usponu“ i ugovor sa Real Madridom, u kom je nastavio da napreduje. Godine su prolazile, a na poznato mesto vratio se 2016. u potpuno drugačijim okolnostima i za njega i za tim. Preuzeće ulogu vođe, uprkos nedaćama i borbi protiv svog fizičkog stanja, piše Jurohups. Postao je simbol kluba i igrač sa najviše nastupa u crno-belom dresu, čime je nadmašio legendarnog Petra Božića. Veličkovićev posao još nije gotov jer bi kraj svog dugog putovanja želeo da završi sa titulom u Evrokupu“, navodi Jurohups.
Neće se igrati utakmica Venecija - Burž
Utakmica trećeg kola Evrokupa izmedju košarkaša Venecije i Burža, koja je planirana za danas, neće se odigrati zbog više pozitivnih slučajeva virusa korona  u redovima francuskog tima, potvrđeno je na sajtu tog takičenja. Ekipa Burža ima više zaraženih igrača i nije u mogućnosti da nastupi u utakmici sa osam igrača koliko je najmanje potrebno po propisima Evrolige za ovu sezonu, a u vezi sa virusom. Disciplinski sudija Evrolige otvorio je postupak o odigravanju ove utakmice i očekuje se da će odluka biti saopštena uskoro. Obe ekipe nastupaju u Grupi A Evrokupa u kojoj je i jedini srpski predstavnik u ovom takmičenju, Partizan.
Burž u sledećem kolu Evrokupa dočekuje ekipu Uniksa iz Kazanja, dok Venecija gostuje Huventudu u Badaloni.

Srpski fudbaleri ispustili pobedu u Turskoj
ISTANBUL - Fudbalska reprezentacija Srbije igrala je nerešeno 2:2 sa Turskom, u četvrtom kolu Lige nacija.
Srbiji je to bio poslednji susret pred najvažniju utakmicu u godini, protiv Škotske u finalu baraža za plasman na Evropsko prvenstvo.
Utakmica Srbija - Škotska igraće se 12. novembra u Beogradu.
Srpski fudbaleri su u Istanbulu igrali nerešeno, iako su vodili sa 2:0 protiv Turske.
Strelci su bili Sergej Milinković-Savić u 22. i Aleksandar Mitrović iz penala u 49. minutu.
Izjednačenje i bod Turskoj doneli su Hakan Čalhanoglu u 57. i Ozan Tufan u 76. minutu.
Rusija i Mađarska su u drugoj utakmici četvrtog kola Grupe tri Lige B igrale nerešeno bez golova.
Srbija je poslednja na tabeli sa dva boda. Rusija vodi sa osam, ispred Mađarske koja ima sedam, dok je Turska sa tri na trećem mestu.
Reprezentacija Srbije će do kraja Lige nacija igrati još 15. novembra protiv Mađarske u gostima i tri dana kasnije u Beogradu sa Rusijom, prenosi Beta.

Večeras popravni u Istanbulu
Kako i na koji način ubediti domaće ljubitelje fudbala da je pobeda nad Norveškom putokaz kojim treba nastaviti, ako je naš fudbalski tim poklekao već u narednom iskušenju. Potajno smo se ponadali da će naša reprezentacija uspeti da pronađe ključ, sa kojim će moći da odškrine nova vrata i nastupajuće prepreke, ali, nas je poraz od Mađara ponovo zabrinuo. Da li meč sa Turskom može da promeniti trenutno stanje, koje je u ovom momentu prilično zabrinjavajuće...
Srbija će večeras, na stadionu Galatasaraja u Istanbulu, biti znatno oslabljena u odnosu na mečeve sa Norveškom i Mađarskom, jer se čak sedmorica igrača vratila svojim novim klupskim obavezama. Pored kapitena Dušana Tadića, selektor Tumbaković neće moći da računa ni na Sašu Zdjelara odnosno Aleksandra Kataija, koji su se priključili svojim ekipama spremajući se za nedeljni „večiti derbi” dok su se u svoje klubove vratili još i Luka Milivojević, Marko Grujić, Strahinja Pavlović i Emil Rockov.
Utakmica sa Turskom, koja je na startu novog ciklusa takmičenja odnela bod iz Beograda (0:0) na neki način je podjednako važna za obe reprezentacije. Definitivno, poraženi iz ovog meča, bi od naredne sezone mogao da se vrati u C diviziju. Međutim, mnogo važnija je činjenica da bi pobeda našem timu obezbedila dobre uslove pred kvalifikacioni žreb u decembru za Mundijal u Kataru.
Poraz od Mađara je u dobroj meri poljuljao samopouzdanje među naše najbolje fudbalere. Selektoru Tumbakoviću se zamera da je previše pažnje posvetio pripremi meča sa Norveškom, zapostavljajući duel sa Mađarskom u Beogradu, gde su nas naši severni susedi nadvisili u svim elementima igre.
– Istina je da smo svu energiju bacili na meč u Oslu, priznao je Ljubiša Tumbaković, koji posle poraza od Mađara trpi žestoke kritike fudbalske javnosti. Turska ima dobru ekipu, uzeli su bod Rusima u Moskvi i zato moramo da budemo još obazriviji. Pokušaćemo da dobrim rezultatom pridobijemo simpatije onog dela fudbalske javnosti koji još veruje u nas – ne krije selektor.
Dvojica debitanata Mihajlo Ristić (Monpelje) i Dušan Vlahović (Fiorentina) potpuno su zadovoljili, prvi u meču sa Norveškom a drugi protiv Mađarske. Obojica su veliki optimisti pred večerašnji meč u Istanbulu.
– Debi u A timu bio je sjajan, mada ostaje gorak utisak zbog poraza. Sada se okrećemo novoj utakmici u nadi da možemo dostojno da se suprotstavimo Turskoj. Posle ovog meča treba se dobro koncentrisati i svu pozi tivnu energiju usmeriti ka finalu baraža sa Škotima. Hvala selektoru na poverenju – rekao je Vlahović, igrač koji je svakako budućnost našeg reprezentativnog fudbala.
Sa druge strane fudbaler Monpeljea oduševio je naciju dobrim izdanjem u najtežoj utakmici u ovim oktobarskim mečevima.
– Uopšte nije bilo lako protiv Norvežana, posebno meni kao debitantu. Ali, srećom sve se dobro završilo. Srbija je zemlja fudbala i zaslužuje da bude deo najveće smotre fudbala u Evropi. Mislim da je ključ uspeha u našim nogama. Što se tiče utakmice u Turskoj, pred nama je kvalitetan protivnik, koji je snagu pokazao u prethodnom meču sa odličnim Rusima. Neće nam biti lako, ali idemo u Istanbul sa puno optimizma – kazao je Ristić.
Očekuje se da odbrana ispred golmana Rajkovića, ukoliko selektor ponovo ne bude eksperimentisao, bude ista kao u Oslu. To znači: Lazović – Milenković – S. Mitrović, Kolarov – Ristić. Vezni red bi činili Gudelj i Maksimović a ispred
njih najverovatnije Ljajić, Milinković – Savić i Aleksandar Mitrović. Uostalom, ova večerašnja utakmica na neki način je i generalna proba pred finale baraža, 12. novembra u Beogradu, kada nam u goste stiže Škotska.
– Smatram da je još rano da razmišljamo o Škotima, iako će to za Srbiju definitivno biti najvažnija utakmica u poslednjih nekoliko godina. Kada prođe ovaj meč, tada sve snage i misli treba usmeriti na finale. Uostalom, takav pristup nam je doneo i odličan rezultat u Oslu – otkrio je tajnu uspeha Mihajlo Ristić.
    </div>
    <div id="magazin">
Raste prodaja električnih automobila u Evropi
BRISEL - Električna vozila činila su osam odsto prodaje automobila u Evropi u prvoj polovini godine, što je na talasu podsticaja za kupovinu otvorilo put utrostručenju njihovog tržišnog prodajnog udela ove godine, pokazuje analiza nevladine organizacije Transport and Environment (TE).
Iako je pandemija novog koronavirusa srezala prodaju automobila, porasla je prodaja elektromobila, koje je TE definisao kao one koje pokreću baterije i hibridni modeli.
Tako su električni automobili više nego utrostručili svoj tržišni udeo u Evropskom ekonomskom prostoru (EEA), u poređenju sa prvom polovinom prošle godine, pokazuju podaci TE-a, prenosi Tanjug.
Očekuje se da će se direktna prodaja takvih vozila ove godine približno udvostručiti, na milion jedinica, navodi se u analizi, prenosi „Indeks”.
Povećanje prodaje TE pripisuje strožim standardima za emisije izduvnih gasova u Evropskoj uniji, koji su stupili na snagu ove godine, te podsticajima za kupovinu u Nemačkoj i Francuskoj.
Evropsko udruženje proizvođača automobila (ACEA) smatra da je prodaja električnih vozila podstaknuta nacionalnim programima podrške za podsticanje ekonomskog oporavka od pandemije kovida 19, ali da taj trend ne mora nužno biti dugoročan.
„Teško je prognozirati buduće dugoročne pomake u ponašanju potrošača na osnovu takvog veštačkog rasta podstaknutog subvencijama”, smatraju ACEA-ini analitičari.
TE je apelovao na EU da ubuduće postavi strože ciljeve u smanjenju emisija, što bi obezbedilo istiskivanje s tržišta modela koji znatno zagađuju okolinu i njihovu zamenu električnim automobilima. Tu se najpre misli na SUV-ove, koji su, iako „proždiru gorivo”, takođe povećali svoj tržišni udeo u prodaji, na 39 odsto u prvoj polovini 2020. godine.
U međuvremenu, Evropska komisija je zacrtala planove za dalje pooštravanje ograničenja emisije ugljen-dioksida iz automobila, kao deo svog predloga za postrožavanje klimatskih ciljeva EU do 2030. godine.
ACEA je, pak, saopštila kako su kreatori tih politika trebali ojačati infrastrukturu za punjenje električnih vozila i programe podrške, kako bi vozila sa nula-emisijama postala pristupačnija.
Pored toga što ne zagađuju životnu sredinu, e-automobili su i znatno isplativiji od klasičnih benzinaca ili dizelaša, manje troše, a i jevtiniji su za servisiranje od klasičnih automobila.

I restorani u Srbiji u konkurenciji za Mišlenove zvezdice
Mišlenove zvezdice konačno stižu i u Srbiju, saznaje Tanjug.
Srbija je, naime, postala deo prestižnog Mišlenovog gastronomskog vodiča, a koji su restorani u našoj zemlji dobili ovo, najprestižnije kulinarsko priznanje, prema Tanjugovim informacijama biće poznato u decembru.
Mišlenova zvezdica je svojevrstan kulinarski „oskar”, najveće i najvrednije priznanje u kulinarskom svetu koje dobijaju restorani sa prestižnom ponudom i uslugom.
Restorani mogu da dobiju do tri zvezdice za kvalitet hrane na osnovu pet kriterijuma: kvaliteta namirnica, majstorstva ukusa i tehnike kuvanja, ličnosti kuvara u njegovoj kuhinji, odnosa cene i ponude, kao i doslednosti kvaliteta, koju potvrđuju Mišlenovi inspektori.
Mišlenovi inspektori anonimno posećuju restorane širom sveta i ocenjuju isključivo kvalitet hrane koju služe, na osnovu tih pet kriterijuma.
Zvezdice ne zavise od enterijera, dekora stola ili kvaliteta usluge restorana, to se rangira posebno, ocenom od 1 do pet.
Svi dobitnici zvezdica su u Mišlenovom vodiču, u kojem se preporučuju ti restorani, u preko 30 zemalja na tri kontinenta.
Do sada je prodato više od 30 miliona publikacija.
Od zemalja u okruženju samo Hrvatska i Slovenija su se našle u Mišlenovom vodiču – Hrvatska sa sedam restorana sa zvezdicama, a Slovenija sa dva.
Mišlenove zvezdice pokrenula su braća Andre i Eduard Mišlen, čije prezime nose i najpoznatiji pneumatici na svetu.
Kako bi motivisali ljude da putuju i tako povećali prodaju kola i svojih guma, braća Mišlen su 1900. godine napravili mali vodič sa korisnim informacijama za putnike, kao što su mape, spisak automehaničarskih radnja, benzinskih stanica, te listu mesta gde može da se jede ili pronađe prenoćište.
Između ostalog, vodič je imao anonimne ocene evropskih restorana, a od 1926. godine je počeo da dodeljuje čuvene zvezdice.
Ljudi koji ocenjuju hranu - Mišlenovi inspektori, stalno su zaposleni u Mišlen grupi, a većina je studirala u najboljim ugostiteljskim školama u svetu.

Sojuz rekordno brzo stigao na Međunarodnu svemirsku stanicu
MOSKVA – Ruska svemirska kapsula Sojuz sa tri astronauta, koja je danas poletela raketom sa kosmodroma Bajkonur u Kazahstanu, je rekordno brzo i uspešno stigla na Međunarodnu svemirsku stanicu (MSS), saopštila je ruska svemirska agencija Roskosmos.
„Postavljen je novi rekord (...) Ukupno vreme od lansiranja do pristajanja Sojuza na MSS bilo je 3 sata i 3 minuta”, navodi se u saopštenju.
Kosmonauti Roskosmosa, Sergej Rijikov i Sergej Kudsverčkov, i kosmonautkinja američke svemirske agencije NASA Ketlin Rubins uputili su se ka MSS u 05.45 GMT.
Astronauti su se na MSS mpridružili tročlanoj posadi koja je u misiji od aprila i čiji je povratak na Zemlju planiran za nedelju dana, prenosi Beta.
    </div>
    <div id="vesti">
Milanović: Dozvoliti Hrvatima ono što im pripada po Dejtonu
ZAGREB - Hrvatski predsednik Zoran Milanović rekao je da Hrvatima u Bosni i Hercegovini, kao jednom od tri konstitutivna naroda, treba dozvoliti da koriste ono što im je namenjeno Dejtonskim sporazumom.
„Zašto u BiH prema Dejtonskom sporazumu imamo tri člana predsedništva i to iz tri nacionalne grupe? Zato da Bošnjaci biraju dva? Tu po meni prestaje svaka potreba za suvislom raspravom i time se razotkriva sve”, rekao je Milanović u intervjuu za HRT, prenosi Tanjug.
Naveo je da je u početku imao „naivno poverenje da neki ljudi imaju dobre namere”, ali da je shvatio sa kim ima posla, prenosi Hina.

Slovenija pooštrila mere posle rekordnog broja novozaraženih
LjUBLjANA - Slovenački premijer Jansez Janša saopštio je da Slovenija od četvrtka pooštrava mere protiv širenja koronavirusa, koje uključuju nastavu na daljinu, zabranu kretanja između regiona, ograničenja okupljanja i obavezno nošenje maski na otvorenom u regionima na „crvenoj listi”, kojih je sedam od ukupno 12.
Janša je rekao da je među novim merama, koje je vlada morala da donese zbog pogoršane epidemiološke situacije, aktiviranje rezervnih kapaciteta u zdravstvenom sistemu.
Nastava u školama će, prema njegovim rečima, biti ograničena, tako da će za đake od petog razreda osnovne škole biti na daljinu najmanje do jesenjeg raspusta koji počinje u poslednjoj nedelji oktobra, kada će se situacija ponovo razmotriti, prenosi STA.
Janša je rekao da će ta mera važiti i za srednje škole, a fakultete je pozvao da što više rade onlajn, prenosi Tanjug.
Premijer je naveo da je sedam od 12 slovenačkih statističkih regiona premašilo prag od 140 novih slučajeva korone na 100.000 stanovnika u periodu od dve nedelje.
U tih sedam regiona koji su na crvenoj listi biće zabranjeno kretanje između regiona, dok će okupljanja biti ograničena na 10 osoba.
Uvodi se obaveza nošenja maski na otvorenom, a pojedine aktivnosti, kao što su sportski događaji, biće otkazane.
Reč je o regionima Centralna Slovenija, Gorenjska, Koroška, Zasavje, Posavje, Savinja i Jugoistočna Slovenija.
Janša ne rekao i da vlada razmišlja o produženju važenja turističkih vaučera koji ističu krajem godine.
U Sloveniji je danas zabeležen rekordan dnevni broj od 707 novozaraženih na osnovu 4.902 testirana uzorka, što znači da je pozitivnih bilo 14,4 odsto.

Novi crni rekord u Severnoj Makedoniji – 445 novozaraženih, devet umrlih
SKOPLjE - U Severnoj Makedoniji u poslednja 24 sata potvrđeno je 445 novih slučajeva koronavirusa, od testiranih 2.441, a preminulo je još devet osoba, saopštilo je ministarstvo zdravlja.
U zemlji je trenutno aktivnih slučajeva 4.236.
Većina novozaraženih, 249 je u Skoplju, prenosi Tanjug.
Zavod za javno zdravlje saopštio je i da se 194 pacijenata oporavilo, prenosi MIA.
Od početka pandemije, u Severnoj Makedoniji registrovano je 21.636 slučajeva koronavirusa, a preminulo je 809 osoba.

Migranti tvrde da su ih tukli hrvatski graničari
SARAJEVO - Oko 30 migranata zatražilo je pomoću u Službi hitne pomoći Doma zdravlja u Velikoj Kladuši zbog fizičkih povreda koje im je navodno nanela hrvatska granična policija, rekao je za Avaz portparol MUP-a USK Ale Šiljdedić.
Prema njegovim rečima, u pitanju su državljani Avganistana, Maroka i Bangladeša koji su naveli da su pokušali ilegalno da pređu granicu BiH sa Hrvatskom.
„Hrvatska policija ih je vratila na lokacije koje njima nisu poznate, pri čemu su im naneli fizičke povrede. Mi smo uzeli njihove izjave, ali ne možemo da potvrdimo da se to i dogodilo. Kako su zaista nastale te povrede, mogu da utvrde lekari i veštaci”, rekao je Šiljdedić, prenosi Tanjug.
O ovom slučaju pripadnici MUP-a USK će obavestiti nadležne institucije na nivou države, ali prema zvaničnim izjavama Granične policije BiH ovakve situacije se ne dešavaju.

Zdravlje mitropolita crnogorsko-primorskog Amfilohija stabilno, upala slabi
CETINjE - Zdravstveni nalazi mitropolita crnogorsko-primorskog Amfilohija pokazali su da su parametri zapaljenja izazvanih korona virusom u blagom padu, saopšteno je iz Mitropolije.
Navodi se da je Amfilohijevo opšte stanje stabilno, bez povišene telesne temperature, sa dobrom saturacijom, krvnim pritiskom i pravilnim radom srca.
„Mitropolit se oseća dobro i moli se za zdravlje, isceljenje i spasenje svih. Pod stalnim je lekarskim nadzorom koji sprovodi kompletan terapijski postupak”, piše u saopštenju objavljenom na sajtu Mitropolije, prenosi Tanjug.

Balkan novo žarište koronavirusa u Evropi
Srbija je okružena zemljama u kojima je došlo do nagle ekspanzije koronavirusa, tako da region Balkana postaje novo evropsko žarište sa rekordnim brojem zaraženih u nekoliko zemalja regiona.
U Hrvatskoj je danas zabeleženo rekordnih 748 novih slučajeva koronavirusa, dok je samo u Zagrebu pozitivno čak 211 osoba, pokazuju najnoviji podaci Nacionalnog štaba civilne zaštite.
Grad Zagreb je juče doneo program mera po kojima je obavezno nošenje maski u svim zatvorenim prostorima.
Takođe, obavezno je korišćenje maski i na otvorenim prostorima, gde nije moguće održavanje fizičke distance od minimalno dva metra.
Sledi Slovenija sa takođe svojim rekordnim brojem novozaraženih – 707, saopštilo je slovenačko Ministarstvo zdravlja.
U BiH je, takođe, zabeležen novi rekord sa 476 zaraženih i 11 preminulih, što je najviše do sada.
Od toga je samo u Federaciji BiH registrovano novih 335 pozitivnih na koronavirus i osam preminulih pacijenata.
U Republici Srpskoj zabeležena je 141 osoba zaražena koronom i tri smrtna ishoda.
Rekordan broj novoobolelih od kovida-19 zabeležen je i u Bugarskoj.
U toj zemlji je u proteklih 24 časa obolelo 785 osoba, skoro 200 više nego prethodnog dana.
Ukupno je u Bugarskoj, prema podacima Ministarstva zdravlja, 25.774 slučajeva kovida-19, a najviše zaraženih je u Sofiji, javlja Tanjug.
U Austriji, broj novozaraženih koronavirusom neprestano raste i u protekla 24 sata registrovano je 1.346 novih slučajeva.
To je najviša vrednost od početka epidemije u Austriji, krajem februara.
Ujedno to je, u poređenju sa sredom prošle nedelje, rast od 33 odsto.
Najveći broj novozaraženih beleži ponovo Beč sa 402, što je, takođe, novi rekord.
Rumunska vlada uvela je nova ograničenja kako bi suzbila širenje koronavirusa i produžiće stanje pripravnosti do sredine novembra, objavile su vlasti kasno sinoć, prenele su agencije.
Proteklih dana bilo je više od 3.000 dnevno zaraženih, a preminulo je 5.535 ljudi, što je najveća smrtnost u istočnom delu Evropske unije.
Danas je, međutim, reagistrovan porast novozaraženih koji iznosi 4.016, dok je 66 osoba preminulo.
U Mađarskoj je u prethodna 24 sata preminulo 27 osoba od koronavirusa, dok je broj novozaraženih 920, saopštio je mađarski krizni štab za borbu protiv koronavirusa.
To je nešo malo manje nego dan ranije, kada je broj novozaraženih iznosio 1.025.
U Severnoj Makedoniji, prema poslednjim podacima, registrovano je 80 novozaraženih virusom kovida-19, dok je troje pacijenata od posledica virusa preminulo, dok su u Albaniji potvrđena 182 nova slučaja, a premunulo je pet osoba.
Prema rečima člana srpskog Kriznog štaba, epidemiologa Predraga Kona, Srbiju je zahvatio treći talas virusa korona, pa se u narednim danima očekuje rast broja obolelih od kovida 19.
On je za „Politiku” rekao da je najviše zaraženih u Beogradu, da će se porast broja obolelih u prestonici videti tokom ove nedelje i da će ukupan broj zaraženih u celoj Srbiji sigurno biti trocifren.
„Mislim da će biti oko 200 inficiranih dnevno, možda nekim danima i pređe taj broj. Pratimo situaciju i gledamo da virus što je moguće više usporimo”, naveo je on.

U BiH zabeležen novi rekord sa 476 zaraženih i 11 umrlih
SARAJEVO – U BiH je zabeleženo 476 novozaraženih osoba i 11 smrtnih ishoda što je najviše do sada, od toga je samo u Federaciji BiH registrovano 335 pozitivnih na koronavirus i osam preminulih pacijenata. 
Testirano je 1.839 uzoraka, a novozaraženi su iz svih kantona, osim Posavskog, saopšteno iz Zavoda za javno zdravlje.
U FBiH je do sada testirano ukupno 175.570 uzoraka, a koronavirus je potvrđen kod 20.588 osoba, prenosi Tanjug.
Zaključno s današnjim danom, u Federaciji BiH izlečen je 16.591 pacijent, a u protekla 24 sata oporavak je zabeležen kod 224 pacijenta. 
Trenutno je aktivno 3.388 slučajeva pozitivnih na koronavirus.
Ranije je saopšteno da je u Republici Srpskoj zabeležena 141 osoba zaražena koronom i tri smrtna ishoda.
Podaci za Brčko distrikt još nisu objavljeni.

U Zagrebu više novozaraženih nego u celoj Srbiji
ZAGREB – Od rekordnih 748 novozaraženih koronavirusom u Hrvatskoj, u Zagrebu je pozitivno čak 211 osoba, najnoviji su podaci Nacionalnog štaba civilne zaštite.
Grad Zagreb je juče doneo program mera po kojima je obavezno nošenje maski u svim zatvorenim prostorima.
Takođe, obavezno je korišćenje maski i na otvorenim prostorima gde nije moguće održavanje fizičke distance od minimalno dva metra.
Obustavljaju se posete svim korisnicima domova za starije, kao i izlazak korisnika izvan domova na dve sedmice.
Objavljene su i nove preporuke za ugostitelje i svadbe, preneo je Tanjug.
Prema novim preporukama, razmak između stolova u svim ugostiteljskim objektima mora biti najmanje tri metra, razmak između gostiju najmanje metar i po, zabranjeno je stajanje i stajaća mesta, kao i igranje i podijumi za igru.
Kovid-redari biće prisutni na svim mestima gde ima više od 50 ljudi.
Maske su obavezne za radnike i goste (osim dok sede za stolom), a za noćne klubove potrebne su rezervacije.
Radno vreme je ograničeno do ponoći.

Da li NATO odlučuje ko će u novu vlast Crne Gore
Od našeg stalnog dopisnika
Podgorica – NATO ne diktira novu vladu Crne Gore, već se pojedini crnogorski političari utrkuju u ispunjavanju i onih njegovih želja koje nije naglas izrekao, jedinstveni su lideri Demokratskog fronta (DF) Andrija Mandić i Nebojša Medojević u izjavama za „Politiku”.
Oni su se tako osvrnuli na reči generalnog sekretara alijanse Jensa Stoltenberga da NATO ima standarde i procedure koji osiguravaju da svi oni koji rade s poverljivim podacima moraju da zadovolje standarde tog saveza, te da je to urađeno na siguran i pouzdan način i u Crnoj Gori, kao njegovoj članici.
Za pojedine crnogorske političare to znači da NATO određuje ko će biti na čelu obaveštajnih službi u Crnoj Gori. Ta imenovanja su pitanje oko kojeg je izbio spor među strankama od kojih se očekuje da će činiti novu vladu. Dritan Abazović, lider koalicije Crno na belo, protiv je toga da lideri DF-a predvode crnogorske obaveštajce. Njegov komentar na reči Stoltenberga „Politika” nije uspela da dobije, mada smo pitanje poslali dvaput.
„Ovde je narod glasao za državljane Crne Gore koji treba da ih predstavljaju i u njihovo ime sastave novu vladu. Niko nije glasao za bilo kog stranca iz NATO-a pa, prema tome, nema potrebe da se ovdašnji političari ponašaju drugačije od političara u drugim demokratskim državama. A tamo njihove vlade ne sastavlja niko sa strane, niti sme o tome da pomisli, a ne da javno govori. Nekima ta priča o navodnim ’zahtevima’ NATO-a kad je reč o sastavu buduće vlasti služi za nastavak antisrpske politike koju su i ranije praktikovali. Srpski političari iz Crne Gore na te podmetačine i ucene ne pristaju”, poručio je Mandić.
On dodaje da su „najobičnije izmišljotine da neko drsko i bezobrazno sa strane sastavlja Vladu Crne Gore”.
„Ako je tako, onda bi to trebalo neko i javno da kaže. Da li ima želje i ambicije nekih ovdašnjih krugova da dokazane srpske političare uklone iz politike – ima. I to nije nikakva tajna, jer su ti isti krugovi prethodnih godina uložili mnogo truda, novca i energije da bi to učinili”, ocenjuje Mandić.
Da, kad je reč o obaveštajnim službama i novoj vladi, pojedinci pokušavaju da se sakriju iza stavova alijanse, uveren je i Nebojša Medojević, lider Pokreta za promene, jednog od članova Demokratskog fronta.
„NATO ne odlučuje o tome ko će biti zadužen za bezbednosni sektor. NATO samo zanima da nova vlada nastavi da ispunjava svoje obaveze iz ugovora. Bezbednost komunikacije, zaštita podataka i kontraobaveštajna zaštita od curenja podataka prema drugim državama koje nisu u alijansi. To su obaveze koje su iste prema svim članicama NATO-a. To je jasno poručio i Stoltenberg”, ocenjuje Medojević.
Dodaje da je „nova vlast to prihvatila sporazumom koji je potpisao i nosilac naše liste Zdravko Krivokapić”.
„Bez obzira na to što nisam konsultovan o tome, meni je to prihvatljivo jer je reč o programskim principima Pokreta za promene. Priče o stranom mešanju su najobičniji spinovi naše konkurencije koja hoće da eliminiše najjaču političku organizaciju – DF. Ideja da se formiranje vlade iskoristi da se delovi crkve i vlasnici ’Vijesti’ obračunaju sa DF nije samo nepoštena, već i opasna po demokratiju i reforme”, rekao je Medojević za „Politiku”.

Hrvatska uvodi korona redare u restorane i kafiće
ZAGREB - U Hrvatskoj, osim što se sada i kafićima i restoranima uvodi zabrana rada nakon ponoći, a svi gosti moraju da nose maske svuda sem za stolom, jedna od novosti su i korona-redari koje moraju da osiguraju ugostiteljski objekti, po jednog na 50 gostiju.
„Korona-redari su jedna od mera, to su osobe koje vlasnici obekta odrede, njihova je svrha da sprovode mere HZJZ-a. Vlasnici ugostiteljskih objekata su dužni da od danas odrede korona-redare”, objasnio je njihovu funkciju pomoćnik ministra unutrašnjih poslova Damir Trut za RTL, prenosi Tanjug.

Prijateljstvo i borba za slobodu
Predstava „Bela griva” Predraga Stojmenovića, zasnovana na istoimenoj priči francuskog pisca Renea Gijoa, premijerno je izvedena u Pozorištu lutaka „Pinokio”.
Glavni likovi priče su ponosni divlji konj Bela griva (Goran Popović), koji iznenada postaje plen i žrtva ljudske pohlepe, i mali ribar Folko (Predrag Grujić), koji odrasta u sličnim uslovima. Prijateljska ljubav između ova dva junaka prerasta u njihovu zajedničku borbu za slobodu...
Osim Popovića i Grujića, igraju i Željka Mandić, Zorana Milošaković Tasić, Ivana Todorović, Borko Sarić, Zoran Todorović, Jovan Popović, Dragiša Kosara... Dramatizaciju potpisuje Ljubinka Stojanović, idejno rešenje kostima, scenografije i lutaka Boris Čakširan, muziku Teodora Sparavalo, a scenski pokret Mirko Knežević.

Amiko – prvi vozač prvog trolejbusa
Na današnji dan, 14. oktobra 1892. godine osnovana je „Beogradska varoška železnica”, prapreteča današnjeg gradskog prevozaNa prvomajskoj paradi 1947. godine zadivljeni Beograđani su prvi put videli trolejbus! Već početkom naredne godine to električno čudo bez šina uključeno je u javni saobraćaj, a prva linija, ona od Kalemegdana do Slavije i natrag, označena je brojem 1. Malo kasnije izvršena je prenumeracija pa je „jedinica” postala „trinaestica” i nastavila da promiče do Dušanovca. Radni narod je u to doba već počeo da se privikava na „izmene u režimu saobraćaja”, ali ovu je dočekao s radošću.
Naravno, štampa je zabeležila taj događaj, ali svima je promaklo da je za volanom našeg prvog trolejbusa sedeo – Italijan. Već je bio „posrbljen”, ali svejedno... Nažalost, ime mu je iščilelo iz sećanja, nema ga ni u spisku kadrovske službe GSP-a, a zaturila se i priča o tom čudnom slučaju. Ipak, sačuvan je deo o onom što mu je prethodilo. Evo ga.
Među svojima
U proleće 1942. godine Dragačevom se proneo glas kako se po Jelici vrzmaju dvojica vojnika: bez oružja, preplašeni, izgladneli i odrpani, a u uniformama neke nepoznate vojske. Radoznalost ponekad nadjača strah pa je nekoliko seljaka krenulo u potragu za njima. Zatekli su ih u nekoj zaturenoj jaruzi gde su zbog zime i gladi, a možda i straha, cvokotali i privijali se jedan uz drugog.
Kad su ugledali poteru, a naročito šajkače, oba zlosrećnika su u znak predaje podigla ruke uvis, a spustili su ih zbunjeno kada je jedan od seljaka odnekud isukao čuturicu i ponudio im šljivovicu da se okrepe i podgreju. Verovatno su ih šljivka, sažaljivi pogledi i prijateljski osmesi „goniča” raskravili i okuražili, a kad su ih priveli u kuću, posadili za sto i pred njih izneli ono što im se zateklo od hrane, sve je došlo na svoje. Odmah su im dali i preobuku zbog mogućeg nailaska nepozvanih i neželjenih, a bilo je i takvih.

Terazije sredinom pedesetih

U komšiluku je živeo čovek koji je znao i neki strani jezik pa su ga pozvali da prevodi. Reč po reč, doznalo se da su Italijani, ali da su posle Božića dezertirali iz jedinice stacionirane na Kosovu zato što im savest nije dopuštala čak ni da svedoče zločinima te da se već mesecima potucaju po Srbiji u jalovim nadama da će se nekako domoći domovine.
Dezerteri iz bilo čije vojske nigde nisu omiljeni, ali opštu sablazan izazvao je jedan kada se na svu onu muku pridigao, isprsio i svečanim tonom izjavio „Sono komunisto” (ja sam komunista) – čime je svojim domaćinima, prostodušnim seljacima, natovario još jednu brigu na vrat!
Većalo se ceo dan – šta s njima? Prihvatio ih je jedan čiča kojem su oba sina uveliko ratovala: starijeg su mobilisali u regularnu vojsku, drugi se odmetnuo u partizane, a on obudoveo i sam. Kod njega su se i skrasili.
Ubrzo su se odomaćili i progovorili srpski, ali su se krajem godine oprostili od gostoljubivih prijatelja i krenuli dalje, nekud ka Crnoj Gori. Deda je za njima pustio suzu i docnije godinama pričao da su ga pazili bolje nego rođena deca.
Ko zna gde su bili u međuvremenu, tek krajem 1943. obojica su se našla među borcima slavne divizije „Garibaldi”. Godinu i po docnije, jedan je iz Dubrovnika brodom otplovio za Bari, a onaj što je bez prisile priznao da je član levičarske partije „ćirom” pristigao u Beograd.
Zlatni i ostali zanati
Tek kad se u prestonici DFJ „povezao”, drugovi iz rejonskog komiteta saznali su da je, osim što je bio komunista, u Rimu radio kao vozač kamiona i autobusa, pa mu je namenjeno da u novoj domovini prvo zaposlenje dobije u beogradskoj Direkciji za osvetljenje i saobraćaj, u potonjem GSP-u. Malo je radio na obuci novih vozača, a zatim zaseo za upravljač autobusa. I tako sve do one prvomajske parade kada se, na sveopšte iznenađenje i radost, saznalo da ume i sa trolejbusima. Eto kako je postao – „naš amiko iz jedinice”!
Njegova dalja sudbina prekrivena je velom zaborava, a nema preživelih koji bi znali nešto više o tom neobičnom slučaju. Ostaje tanana nada da je dočekao penziju i da se pod stare dane ipak domogao Rima i svoje pređašnje otadžbine... mada je i ovde bio kao kod kuće, svoj na svome i među svojima.
Ako mu iko zna ime ili da li je za sobom ostavio potomke, neka javi. Ali, ne da bi se skrasio na „plavoj tabli” ili da bi mu se izlio spomenik, već zbog hronike Beograda i zagubljenih uspomena.

Radojičić: Zbog rasta obolelih u Evropi, važno je biti odgovoran
Gradonačelnik Beograda Zoran Radojičić apelovao je na građane da se pridržavaju epidemioloških mera, jer se, kaže, situacija i u našoj zemlji brzo može pogoršati.
Radojičić je ukazao da je sada važno da se ponašamo odgovorno, s obzirom na činjenicu da naše okruženje ima povećan broj pozitivnih na kovid, dok su u mnogim evropskim zemljama brojke najviše od početka pandemije.
„U Srbiji su brojke značajno manje, ali pokazuju trend porasta. Sa druge strane, dolazi hladnije vreme i veća vlažnost. Naznake su da je virus u tim okolnostima mnogo prijemčiviji za ljudski organizam. Sve su to okolnosti koje govore da se moramo što bolje spremiti za sledeći period, kao i za period gripa”, rekao je Radojičić za Studio B, a preneo Beoinfo.
Ističe da nije poznato kako će se virus korona ponašati u istovremenom prisustvu sa virusom gripa.
Zbog toga, kaže gradonačelnik, ponovo moramo podići pažnju koju smo imali u prethodnom periodu, ali sada i na još viši nivo, kada je reč o nošenju maski i držanju distance.
Kada je u pitanju vakcinacija protiv sezonskog gripa, Radojičić je rekao nema velikih dilema u vezi sa vakcinacijom i primećuje da je prošle godine, a i ove, povećano interesovanje ljudi za vakcinaciju.
„Što znači da građani shvataju njen značaj”, zaključio je Radojičić, prenosi Tanjug.

Napušteno gradilište u Džordža Vašingtona
Umesto brundanja bagera – muk, majstora ni na vidiku, a zvuk čekića koji je prošle nedelje mogao sporadično da se čuje zamenila je kiša i juče dobovala po novim granitnim kockama. To je bio prizor na gradilištu na uglu Džordža Vašingtona i Palmotićeve ulice čija rekonstrukcija već mesecima tapka u mestu.
Od aprila, kada je konačno počelo sređivanje tog javnog prostora gde bi trebalo da se nađe spomen-obeležje slovenačkom lingvisti i slavisti Jerneju Kopitaru, pomak je napravljen u produžetku Palmotićeve ulice i na desnoj strani Džordža Vašingtona prema Takovskoj ulici gde su postavljene ploče. Prekoputa parkirani bager i automobili i raskopano nekadašnje parkiralište, na tramvajskim šinama naređane ploče koje mesecima čekaju da budu postavljene. Kada će to biti?
Niko se ni ne usuđuje da zvanično daje nove rokove i stane iza njih jer su svi prethodni odavno probijeni, a kašnjenje radova jedina je konstanta na tom reklo bi se napuštenom gradilištu. Nezvanično, Nova godina figurira kao datum do kada bi i budući plato trebalo da bude konačno završen, kažu u Gradskoj upravi. Tada se očekuje i završetak rekonstrukcije Ulice cara Dušana, poslednje deonice velike obnove ulica od Ruzveltove do Beogradske tvrđave koja je počela polovinom juna prošle godine i umesto da bude okončana decembra 2019, ona će biti završena sa godinom zakašnjenja.
U okviru te rekonstrukcije saobraćajnica, za koju je na tenderu posao dobio konzorcijum „Energoprojekta” i „Kolasa”, najavljena je izgradnja platoa. Odugovlačenje početka posla pravdalo se time da instalacije ispod zemlje nisu bile ucrtane u katastar podzemnih instalacija zbog čega je projekat morao da se menja, uveravali su gradski zvaničnici. Za to vreme građani su negodovali jer im je dojadilo pomeranje rokova, a svojim očima su gledali kako majstori samo povremeno svraćaju na to gradilište.
Kada se na obnovu konačno stavi tačka, na delu platoa između Džordža Vašingtona i Dalmatinske ulice biće spomen-obeležje Kopitaru, dar Ljubljane Beogradu baš kao što je Beograd pre četiri godine poklonio Ljubljani spomenik Vuka Stefanovića Karadžića. Konkurs za spomenik Kopitaru organizovala je Gradska uprava Ljubljane i u konkurenciji 11 radova prva nagrada pripala je slovenačkom vajaru Matjažu Počivavšeku.
– Spomenik Kopitaru je završen, u Ljubljani je. Još nije sasvim sigurno da li će ove zime biti postavljen – nezvanično saznajemo u Gradskoj upravi.
Projektovanje budućeg trga povereno je Roku Žnidaršiču, slovenačkom arhitekti. Prema njegovom idejnom rešenju, sredina budućeg platoa od trobojnih granitnih kocaka biće prazna i služiće kao višenamenska površina za javne događaje. Prostor će oplemeniti podna fontana koja unosi šum vode, nova stabla, oprema za penjanje, klupe, tri velika kandelabra javne rasvete...

Skulptura Raši Popovu postavljena na istoimenom platou
Skulptura Raši Popovu, književniku i publicisti, danas je postavljena na platou koji nosi njegovo ime u Ulici 27. marta u Beogradu.
Prema rečima glavnog urbaniste Beograda Marka Stojčića, svečano otvaranje platoa Raše Popova i otkrivanje skulpture biće u subotu, 17. oktobra, u 13 sati.

Skulpturu je izradio srpski umetnik Boris Deheljan, a sastavljena je od šrafova, matica, armature i žica, rekao je Stojčić, navodi se u saopštenju Gradske uprave.
On je pozvao sugrađane da uz saradnike i prijatelje Raše Popova, kao i pozorišnu predstavu, obeleže njegov rad i sve ono što je ostavio nama i budućim generacijama.

Radijatori nisu svuda dovoljno zagrejani
Grejna sezona ponovo je iznenadila ranijim početkom i preduhitrila čak i novogodišnju rasvetu. Zahvaljujući prošlogodišnjoj odluci da se za puštanje toplotne energije ne mora čekati baš 15. oktobar, odnosno da bi se za uključivanje kotlova trebalo oslanjati na termometar umesto na kalendar, juče su se, uprkos niskoj spoljašnjoj temperaturi, mnogi Beograđani probudili u toplim stanovima.
Grejanje u Beogradu, prema izveštaju „Beogradskih elektrana”, počelo je juče u 6 sati, a svih 14 toplana i 22 kotlarnice bile su u pogonu i stabilno radile.
– Sistemskih poremećaja u proizvodnom sektoru nema. Kotlarnica „Topčider”, kojom upravlja Vojska Srbije i iz koje se zagrevaju potrošači u zoni Senjaka i Topčidera, ne funkcioniše, ali će prema najavama početi da radi u narednih nekoliko dana – stoji na sajtu preduzeća zaduženog za zagrevanje oko 300.000 beogradskih domaćinstava.
Po reakcijama naših čitalaca koji su se javljali iz različitih delova grada, videlo se da radijatori nisu bili podjednako topli u svim krajevima Beograda. Stanari Cvijićeve ulice bili su zadovoljni daljinskim grejanjem, žitelji iz naselja Medaković takođe, dok su recimo sugrađani iz centra grada i oni koji stanuju u blizini hotela „Jugoslavija” ipak morali da se dogrevaju jer su rebra radijatora u toku dana ostala tek mlaka.
Uprkos ovoj neujednačenosti, izvršna direktorka za proizvodnju toplotne energije u „Beogradskim elektranama” Ivana Kalanja juče je za TV Prva rekla da je daljinsko grejanje u svim delovima Beograda uspostavljeno u punoj funkciji i da svi magistralni toplovodi rade. Ona međutim priznaje da je moguće da grejanje koje je počelo prekjuče još nije stiglo do svih potrošača u punom kapacitetu. Reč je o sistemu koji je jedan od najvećih u Evropi pa je za njegovu potpunu stabilizaciju potrebno nekoliko dana.
„Beogradske elektrane” apeluju na sve potrošače da do zvaničnog početka grejne sezone, odnosno 15. oktobra, prijavljuju isključivo kada cele zgrade nisu snabdevene toplotnom energijom. To bi trebalo da čine upravnici zgrada ili predsednici kućnih saveta da se ne bi dešavalo da dođe do zagušenja telefonskih poziva i nepotrebnog čekanja na uspostavljanje veze sa Dispečerskim centrom. Jer, neretko se dešava da više komšija iz jedne zgrade pokušava da prijavi isti poremećaj – poručuju na sajtu ovog javnog preduzeća dodajući da je im je prioritet otklanjanje problema sa curenjem vode da bi se sprečila materijalna šteta.

U školama virus pod kontrolom – strogo poštovanje mera
Od početka školske godine do sada virus korona je potvrđen kod 36 učenika i 13 zaposlenih u osnovnim i kod 22 učenika i četvoro zaposlenih u srednjim školama u našem gradu. Za sada, epidemiološka situacija u svim prestoničkim kućama znanja nije izmakla kontroli. Postoje sporadični slučajevi zaraze učenika i nastavnika virusom kovid 19, istakao je za naš list Slavko Gak, sekretar za obrazovanje i dečju zaštitu. U slučaju da dođe do masovnijeg širenja zaraze, napomenuo je sekretar, Ministarstvo prosvete, nauke i tehnološkog razvoja napravilo je detaljan plan koji bi se onda primenjivao u školskim ustanovama.
– Najvažnije je da za sada nije bilo potrebe da se zatvori nijedna prestonička škola. Učenici redovno pohađaju nastavu u školskim ustanovama. Uspostavili smo sistem po kome funkcionišu škole u uslovima pandemije – napomenuo je Gak.
– Sve mere se poštuju i svi se ponašaju odgovorno. To je ono što daje rezultate i pokazuje koliko je važna doslednost u poštovanju mera – ocenio je sekretar.
Zaštitne opreme, kako je naveo, ima dovoljno, a svi koji rade u školskim ustanovama pokazali su veliku profesionalnost jer im je važno da boravak dece bude bezbedan.
    </div>
    <div id="kultura">
„Snežana i sedam patuljaka” povodom jubileja „Buhe”
Povodom jubilarnih 70 godina postojanja Pozorišta „Boško Buha” premijerno je izvedena nova verzija komada „Snežana i sedam patuljaka” Ljubivoja Ršumovića. Režiserka Snežana Trišić potrudila se da sa članovima ansambla ove kuće i novim mladim kolegama, studentima FDU-a, publici predstavi priču o Snežani (Marta Bogosavljević), njenoj zloj maćehi Grdani (Andrijana Oliverić), vlasnici čarobnog ogledala (Nenad Nenadović) zbog koje je usamljena i nevoljena, i Princu (Aleksandar Kecman) koji se iznenada pojavljuje u njenom životu. Pošto se zaljubi u njega, ona postaje najlepša, a njena dobrota i ljubav oplemenjuju i lovca (Miloš Vlalukin) i sedam patuljaka (Marko Pavlović, Dragan Petrović, Nikola Štrbac, Nikola Voštinić, Luka Grbić, Teodor Vinčić i Relja Janković)...

Dramaturgiju potpisuje Ana Janković. Scenografiju je osmislila Ljubica Petrović, kostime kreirala Milica Grbić Komazec, a muziku komponovao Srđan Marković. Za scenski pokret bila je zadužena Marija Milenković, a za scenski govor dr Ljiljana Mrkić Popović.

Nova civilazacija je okrutna
Ove godine navršava se 50 godina otkako je Dragan Lakićević počeo da piše poeziju. „Onaj usamljeni dečak/ na tren se zagledao/ u bistru vodu/ i njene rime”, stih je iz njegove nedavno objavljene poetske zbirke „Prohuja”, u izdavačkoj kući „Partenon”. Kod istog izdavača odštampana je i Lakićevićeva nova zbirka soneta „Žetelica i Šumanović”, nastala u dijalogu sa vajarstvom i slikarstvom. Književna kritičarka Aleksandra Žeželj Kocić objavila je zbirku eseja „Pesnik i jedan čitalac, Ogledi o poeziji Dragana Lakićevića”, takođe u „Partenonu”, što ovu godinu čini posebnom u stvaralaštvu ovog našeg književnika, čiji rad kao glavnog urednika upotpunjuje svako izdanje Srpske književne zadruge.

U Beograd se uziđujem, iz dana u dan, gotovo pola stoleća. Beograd nas oblikuje svojim svojstvima – svako dobije šta zasluži... Meni je zapao Topčider – da u njemu osluškujem sebe i svet

Kako kroz period od 50 godina vidite promene svoje poezije, ali i njene motivske konstante? A zatim, i paralelno bavljenje prozom, kao i dugogodišnjim uredničkim poslom?
Sve to i potraja i prohuja. Pesme i danas piše dečak koji je u leto 1970. godine, na visinama planine Bjelasice, pomislio: „Prohuja jedna pjesma”. Bio je to početak moje prve pesme, objavljene u sarajevskim „Malim novinama” pre pola veka... Od tada, menjali su se tematski krugovi i pesnički postupci, ali se čini da je osetljivost ostala ista. Sneg i drveće nisu me napustili... Proza je produžetak usmene legende koja nas je podigla. Jezik i parabola približavaju priču poeziji... Urednik se bavi drugima i to mu pomaže da se ne preoptereti sobom: lek protiv sebičnosti i samodovoljnosti. U moje vreme, pisci su bili zaposleni, kao urednici. U to doba izdavačkih urednika: Raičkovića, Pope, Miodraga Pavlovića, Ivana V. Lalića i drugih bio sam najmlađi, pa sam sada verovatno jedini preostao. I to liči na pesmu.
Zašto proza ima stalnu prevlast nad poezijom u mnogim kulturama?
Ako je to tačno, kultura time ne bi trebalo da se hvali. U drevnim kulturama poezija je imala prevlast i sadržala je u sebi i prozu... To zavisi od duha, vaspitanja i obrazovanja, kojima se naše društvo ne može pohvaliti. Ko još decu uspavljuje pesmom kraj kolevke? U kojoj se školi stihovi uče napamet? Gde se stiče sluh za strofe, rime i jezičke slike? Čime duhovno hranimo decu – one što su nam najvažniji!
Šta za vas znači skulptura Žetelice?
Ima živih ljudi koji su kao skulpture, ima skulptura koje nas prate kroz život – s njima smo u emotivnom razumevanju, gde je umetnost samo jedna vrsta bliskosti. Te figure usvajaju nas, kao i mi njih. Sećam se spomenika „Borcima i žrtvama fašističkog terora” u mom rodnom gradu – delo vajara Bakića. Zamišljao sam da su to dvoje, sa puškom i zastavom, oni moji rođaci, izginuli u ratu... A Žetelicu u Topčideru vidim kao mladu lepu ženu, Demetru – iz antike došla je da me upozna i kao snop žita nudi snop asocijacija i značenja...
Imate ceo ciklus soneta sa naslovima slika Save Šumanovića?
Moguća artikulacija njegovih zimskih pejzaža, u kojima su slikareve manifestacije snega: koliko sneg ima boja! To su boje tišine, melanholije, smrti, bića...
Šta vam znače toponimi poput Beograda, Topčidera ili Morače, kojima se često vraćate?
Morača je početak mog emotivnog, znači duhovnog života: reka, zemlja i manastir. U Beograd se uziđujem, iz dana u dan, gotovo pola stoleća. Beograd nas oblikuje svojim svojstvima – svako dobije šta zasluži... Meni je zapao Topčider – da u njemu osluškujem sebe i svet. U njemu žive platani-pesnici, a Žetelica se ipak opredelila za mene.
U vašoj novoj pesničkoj zbirci „Prohuja” poetski subjekt razmatra to proteklo vreme pisanja, čak je zabrinut nad tim „šta će biti sa starim knjigama”? Kome su one potrebne?
Stare knjige su kao i stari ljudi: s njihovim nestankom, nestaju i njihovi svetovi – vrednosti... Nova civilazacija je okrutna. Preti opasnost knjigama i njihovoj memoriji. U arhitekturi savremenog stanovanja, dnevni boravak ne predviđa police za knjige... U knjigama su naši glavni oslonci! Ko smo mi bez svojih knjiga – slavnih ili nepriznatih, nepročitanih, svejedno?
U knjizi „Prohuja” postoji i jedan poseban, lični odnos prema drveću beogradskih bašta i parkova. Na koji način osećate njihovu sudbinu i kob?
Dugo sam s njima, video sam i kako umiru. Bez njih svet nije isti, kao ni bez ljudi. Nijedno drvo nije isto, kao ni pesnik... Neka od njih upamtiću samo ja... Kad se zagledam u drvo, vidim mu poreklo, ime, istoriju... Jezik... A da ne govorimo o njegovoj lepoti u smenjivanju godišnjih doba – boje i poruke koje na svojim listovima šalju u kosmos, kao i mi pesme i rečenice...
Kod Servantesa postoji jedna priča o tome kako lovci hvataju hermelina. Doteraju ga do blata, i pošto bi on pre umro nego isprljao svoje belo krzno, pušta da bude uhvaćen. Postoji li u ovoj priči neka paralela sa poetskim bićem, sa onim motivom snega kojem se iznova vraćate?
„Na belom svetu” odvija se naš život, pa i prirodna manifestacija snega. Sneg se isto rađa. Čim se uprlja, nestaje... Kad su ga odvodili na gubilište, Sava Šumanović je tražio da se okupa. To je čistota višeg reda... I time uzbuđuje, pokreće misao impulsima detinjstva i s pogledom na snežne daljine sve do Severnog pola... Davno sam slušao priču Starice Milje „o dva najveća usamljenika na belom svetu” – bili su to čovek i vuk. Oni su i sada jedan naspram drugog u belom prostranstvu. A hartija šta je do velika i čista snežna pustinja koju ćemo naseliti i obeležiti svojim duhom i slovom. Zato ne napuštamo papir i mastilo.

Jesenje izdanje „Pozorišnog proleća”
„Travnička hronika” Ive Andrića, u adaptaciji i režiji Nikite Milivojevića, i u produkciji SNP-a iz Novog Sada i Narodnog pozorišta Sombor pobednik je petog po redu, specijalnog jesenjeg izdanja festivala „Pozorišno proleće” u Šapcu koje je održano pod sloganom „Vreme, otisak, sećanje”.
Andrićeva „Hronika“ nagrađena je, kao što je naveo tročlani žiri (Aleksandar Milosavljević, predsednik, Olivera Miloševići i Jelena Stokuća), za: „celovit scenski utisak permanentnog košmara koji se ponavlja na prostorima koji proizvode mnogo više istorije nego što mogu da podnesu, a u kojem su glumački ansambl, kostimi, maske, muzika, scenski pokret i scenografski okvir zaokružili sliku mračne stvarnosti”. Ista predstava osvojila je priznanje „Ljubiša Jovanović” za najbolju mušku ulogu, odnosno: Marko Marković, glumac iz Sombora, kome je pre samo nedelju dana dodeljena i Sterijina nagrada na 65. Pozorju, za nadahnutu glumu u delu „Semper idem” u režiji Gorčina Stojanovića.
Glumica Emina Elor nagrađena je žensku ulogu u drami „Upotreba čoveka” prema romanu Aleksandra Tišme, u režiji Borisa Liješevića. Ova predstava osvojila je najvišu ocenu šabačke publike.
Predstava „Nečista krv” pozorišta „Bora Stanković” iz Vranja dobila je četiri nagrade: mladi Jug Đorđević za najbolju režiju, Tijana Grumić za dramatizaciju, Andreja Rondović za scenografiju, kao i kompletan ženski glumački ansambl.
Prestižno priznanje „Zalog za budućnost” pripalo je glumcu Ivanu Markoviću za „fino profilisan balans između muškog i ženskog principa” u predstavi „Lepa Brena prodžekt” Bitef teatra. Valja pomenuti da su tri od četiri predstave izvedene na festivalu nastale kao dramatizacija domaćeg romana. Taj dramski iskorak, žiri je naveo kao vrlinu u našoj teatarskoj stvarnosti.


Milena Minja Bogavac (Foto: lična arhiva)



Nikakva normalnost ne postoji bez pozorišta. Ni nova, ni stara…  „Travnička hronika” najbolja predstava na šabačkom festivalu

I pored toga što ovogodišnje „Pozorišno proleće” nije moglo da bude održano u redovnom terminu, ali i u onom obimu u kojem su ga organizatori zamislili, ovogodišnje izdanje zavređuje svaku pohvalu i podršku za kvalitet i istrajnost u ovim vanrednim okolnostima. Posebno u godini u kojoj se obeležava 180 godina pozorišnog života u Šapcu.
– Morali smo da se odreknemo velikih produkcija iz najavljene selekcije. Ali obećavamo da ćemo ih dovesti na festival, sledeće godine! Nismo mogli, a da se ne osvrnemo na činjenicu da naš festival, nosi ime proleća, premda se ove godine desio u jesen, ni da ne primetimo svu ironiju ovog slučaja. U svetu „nove normalnosti”, o kojoj se poslednjih meseci toliko govori, izgleda da proleće dolazi u oktobru… Pozorište i razum možda nisu najbolji prijatelji, ali nikakva normalnost ne postoji, bez pozorišta. Ni nova, ni stara… Jer umetnost i kultura postoje da bi svet činile boljim i da mu ne bi dale da ponovo stane – reči su Milene Minje Bogavac, direktorke ove teatrske kuće koja je u saradnji sa selektorom Zoranom Karajićem, ali i efikasnim saradnicima uspela da šabačkoj publici priredi brojne scenske užitke.
Šta će biti novi formati, novi žanrovi i dominantne teme ovoga vremena? Kako kreirati u svetu bez dugoročnog planiranja? Kako opstati uprkos brojnim nepovoljnim okolnostima? Ovo su pitanja na koja su, pored ostalih, pozorišni poslenici okupljeni u Šapcu pokušali da pronađu odgovore na tribini „Nova normalnost u pozorištu” ‒ Teatar u toku i nakon globalne pandemije.

Gran pri 15. „Joakimfesta” u JDP-u
Kragujevac – „Zašto je poludeo gospodin R?” Jugoslovenskog dramskog pozorišta iz Beograda, u režiji hrvatskog reditelja Boba Jelčića, najbolja je predstava 15. „Joakimfesta”, koji je uprkos brojnim problemima izazvanih virusom korona, ipak zadržao karakter međunarodnog festivala.
Zbog bolesti nekoliko glumaca pozitivnih na kovid 19, učešće su otkazala pozorišta iz Rumunije i Severne Makedonije, pa je jedina strana predstava na festivalu, koji je zbog pandemije u regionu završen dan ranije, 12. umesto 13. oktobra, bila „Filoktetova rana” Pozorišne laboratorije „Sfumato” iz Sofije (Bugarska).
Specijalnu nagradu koju dodeljuje grad Kragujevac, pokrovitelj festivala, ravnopravno su podelile glumice Sonja Isailović i Bojana Milanović, a ovo priznanje im je pripalo za ulogu glavne junakinje u predstavi „Ko je ubio Dženis Džoplin?” Srpskog narodnog pozorišta iz Novog Sada, u režiji naše rediteljke Sonje Petrović.
O najboljima na 15. „Joakimfestu” odlučivao je međunarodni žiri koji su činili makedonska vizuelna dramaturškinja Ivanka Apostolova Baskar (predsednica), glumac Knjaževsko-srpskog teatra Nikola Milojević i rumunski reditelj Andrej Mažeri, čija je predstava „Medejini dečaci” odnela pobedu na prošlogodišnjem festivalu.
 U obrazloženju odluke da se gran pri 15. „Joakimfesta” dodeli predstavi JDP navedeno je: „Predstava ’Zašto je poludeo gospodin R?’ je celovito, polifonično, višeslojno, emotivno i duhovito kolektivno scensko rešenje. Nije jednostavno reintepretirati kinematografsko delo i pretvoriti drugi medij u potpuno integrisanu i samosvojnu predstavu koja se tek oslanja na specifičnu energiju istoimenog filma Rajnera Vernera Fazbindera. Ansambl je postigao sinhornizovanu, perfektno ritmičnu igru, a glumci su ostvarili karakternu individualnost koja savršeno funkcioniše u zajedničkom ritmu i katarzičnoj scenskoj interakciji.”
Kad je reč o specijalnoj nagradi grada Kragujevca, u obrazloženju odluke stoji sledeće: „Bojana Milanović i Sonja Isailović dosegle su besprekorna glumačka ostvarenja i ubedile nas srdačnom energijom, prisnom igrom i eksplozivnim pevanjem da im priznanje pripada. Ove mlade glumice su u potpunosti, izuzetno plastično, oživele naslovnu, tragično nastradalu, junakinju predstave ’Ko je ubio Dženis Džoplin?’.”
Ovogodišnji „Joakimfest” je, podsetimo, otvorila predstava „Gustav je kriv za sve”“ subotičkog pozorišta „Kostolanji Deže”, a zbog pomenutih problema sa virusom korona izostale su predstave „Životinjska farma” Narodnog pozorišta „Anton Panov” iz Strumice (Severna Makedonija), te „Lutkina kuća” Mađarskog pozorišta „Kluž” (Rumunija) i „Zdravo, prelepo je” Nemačkog državnog pozorišta iz Temišvara (Rumunija).
Miloš Krstović, direktor Knjaževsko-srpskog teatra, i Slobodan Savić, selektor festivala, složili su se na jučerašnjoj konferenciji za novinare da je održavanje 15. „Joakimfesta” ravno podvigu, pre svega zato što su kragujevački pozorišni susreti, uprkos pandemiji virusa korona u regionu uspeli da sačuvaju ranije dostignuti nivo umetničkog kvaliteta. Na taj način, kako je napomenuto, „Joakimfest” je stao uz rame našim najvećim pozorišnim festivalima – „Sterijinom pozorju” i Bitefu, što je i ocena stručne javnosti koja je pratila dešavanja na velikoj sceni „Joakim Vujić” kragujevačkog Knjaževsko-srpskog teatra.

S ljubavlju, srpski slikari
Troje slikara iz Srbije, Vladimir Vinkić, Biserka Petrović i Nađa Jovanović, koji su slikali ulja na platnu za film „S ljubavlju, Vinsent” (Loving Vincent), ovih dana počinju rad na filmu „Seljaci” (The Peasants), novom projektu poljskog studija „Break Thru Films”. To će biti drugi dugometražni film na svetu koji je u potpunosti naslikan rukom, a scene će biti preuzete od slikara slovenskih zemalja 19. veka.
Biće to manjinska srpska koprodukcija za celovečernji animirani film, u tehnici animacije uljanog slikarstva. U saradnji s beogradskim studijom „Digitalkrafts”, 15 srpskih slikara će u Beogradu dočarati motive vojvođanskih sela i narodnih nošnji. Reč je o adaptaciji romana poljskog nobelovca Vladislava Rejmonta, u režiji Dorote Kobjele i oskarovca Hjua Velčmana.
– Direktor i producenti filma „S ljubavlju, Vinsent” posetili su Narodni muzej u Beogradu i za sada su odabrali slike „Vesela braća” Uroša Predića, „Prodavačica cveća” Miloša Tenkovića i „Predeo u Bavariji” Milana Popovića. Naša zemlja će tako imati prilike da se predstavi celom svetu kroz rad na najinovativnijem i jedinstvenom animiranom filmu – kaže akademski slikar Vladimir Vinkić, jedan od supervizora srpske slikarske ekipe.
Bio je u velikom timu od 170 slikara iz celog sveta koji su četiri godine u studiju u Gdanjsku oživljavali Van Gogove slike, među kojima su i „Suncokreti”, „Irisi”, „Žitna polja sa čempresom” i „Zvezdana noć”. Film o životu i smrti slavnog slikara, prikazivan je u celom svetu, kao i u bioskopima u Srbiji, od decembra 2017. godine. Dobio je nagradu za najbolji evropski animirani film, a nominovan je i za Oskara.
U filmu „Seljaci” glavna junakinja je devojka koja treba da se uda za starijeg bogatog trgovca, a pritom je zaljubljena u njegovog sina i tu je zaplet priče.
– Slikaćemo u maniru realizma 19. veka i imamo zadatak da oživimo selo, prirodu, ples i scene iz seoskih kuća, crkava, polja, vašara i krčmi iz ovog perioda. To je i prilika da srpsko slikarstvo, i uopšte slovensko slikarstvo i kultura tog vremena, ožive na filmskom platnu – kaže Vladimir Vinkić.
Zamolili smo ga da za čitaoce „Politike” objasni kako se od umetničkih slika pravi film.
– Režiseri angažuju prave glumce, obuku im kostime i snime scene u studiju, a zatim slikari postavljaju glumce u ambijent s umetničke slike i prave kadrove uz pomoć animacije. Pored glumaca, crtamo i oslikavamo sve elemente sa slike – kuće, ptice, drveće, kočije, životinje, ljudske figure – priča Vinkić.

Uroš Predić, „Vesela braća”
Tako će, na primer, „Vesela braća”, sa slike Uroša Predića, u filmu zapevati dok se teturaju pijani kroz žitko blato sokaka u Orlovatu. Za tu scenu biće odabrana četiri prava glumca, a umetnici imaju zadatak da naslikaju svaki njihov pokret. To podrazumeva nekoliko desetina pojedinačnih slika, odnosno frejmova.
– Za jedan sekund filma neophodno je 12 slika na platnu, a svaka od njih se fotografiše dva puta da bi se postigao kvalitet od 24 frejma u sekundi. Za prvi frejm slikaru treba jedan dan, nekada i dva, jer se tada bira i paleta boja, pa kada producent potvrdi da se sve uklapa, rad se nastavlja. Da bismo ih naslikali u sledećem pokretu, uzimamo slikarski nož, sastružemo boju s dela platna u kome dolazi do pokreta i idemo na sledeći frejm – objašnjava Vinkić.
Pokazuje na ekranu kompjutera kako je naslikao scenu od 18 sekundi u filmu „S ljubavlju, Vinsent”, za koju je bilo potrebno 216 slika i tri meseca rada. U sceni je glavni lik novinar u žutom sakou koji istražuje smrt slavnog slikara, a tumači ga glumac Daglas But. Na sceni je soba s Van Gogove slike, a u sobi su i njegove jabuke.
– Ako se ceo kadar pomera, onda i slikar pravi novi kadar, struže boju i nanosi novu. Ako u sceni treba da proleti ptica, onda je na prvoj slici tek „najavljujemo”, a na nekoliko sledećih slikamo je celu. Trag koji ostaje kada je ptica odletela mora biti maskiran kao da nije bilo brisanja – kaže Vinkić.
Za jedan minut filma „S ljubavlju, Vinsent” uradio je više od pet stotina slika i proveo je šest meseci u studiju i kampu u Gdanjsku.
Procenjeno je da će slikanje i snimanje „Seljaka” trajati 19 meseci.
– Ovo je spoj slikarstva i animacije, u kome se tehnikom „stop moušn” u softveru pravi film od statičnih fotografija uljanih slika na platnu. Dok slikar radi kičicom na platnu, on ima ispred sebe i monitor koji mu pomaže da prati prethodne frejmove i „montažu”. Tako je radio i Volt Dizni, s tim što su njegovi crtaći rađeni temperama i vodenim bojama na papiru i foliji – kaže Vinkić.
Često su ga pitali da li sada više od sto slikara u svetu može da kopira Van Goga, s obzirom na to da su uradili 65.000 njegovih slika za potrebe filma.
– Mi smo i dobili posao na projektu zato što smo na testu pokazali da možemo da kopiramo Van Goga, ali ne znam zašto bismo to radili posle filma. Možemo da naslikamo „Zvezdanu noć” za jedan dan, a ona već ima bezbroj reprodukcija. Danas sve može da se falsifikuje, a film napravljen od slika je posebno umetničko delo i nova vrednost, nastala u saradnji s modernom tehnologijom – kaže naš slikar Vladimir Vinkić.
    </div>
    <div id="ekonomija">
Investicioni fondovi uneli pometnju na tržištu žitarica
Rast cena primarnih poljoprivrednih proizvoda obeležio je proteklu nedelju na Produktivnoj berzi u Novom Sadu, ali i na drugim svetskim berzama. Ovo ukazuje da tenzija oko širenja pandemije i neizvesnost u pogledu snabdevanja rastu i da se gomilanje zaliha žitarica nastavlja.
Kao još jedan razlog za kontinuirani i za mnoge neočekivani rast cena, možda i najvažniji, jeste to što su svetski investicioni fondovi ušli u ovaj sektor, očekujući zaradu od transakcija sa hranom, kaže za „Politiku” Vukosav Saković iz udruženja „Žita Srbije”.
Na našem tržištu, prema izveštaju berze za proteklu nedelju, slaba ponuda kukuruza, pšenice i soje pomerala je cene naviše. Iako je žetva kukuruza završena na oko 50 odsto površina, veća tražnja u odnosu na ponudu uticala je na rast cena zbog većih aktivnosti izvoznika.
Kukuruzom je trgovano po ceni od 16,5 do 17 dinara bez PDV-a. Srednja cena s uračunatim porezom bila je oko 18,45 dinara po kilogramu, što je rast od oko četiri procenta u odnosu na nedelju dana ranije. Primetna je bila i veća tražnja za pšenicom iako su mlinari dobro snabdeveni. Do toga je, kažu, došlo zbog porasta izvozne tražnje u odnosu na ponudu. Žito je koštalo 21,59 dinara sa porezom i njegova cena takođe je bila viša za 3,3 procenta. Slično je sa sojom, cena ove uljarice bila je viša 1,18 odsto.
– Kod suncokreta je bilo opravdano poskupljenje jer ga je bilo manje. Kod ostalih ratarskih proizvoda, rod je bio bolji generalno, na svetskom nivou. Ali, za razliku od prošle godine, sada postoji očit strah od pandemije. Veliki uvoznici i svetski potrošači čak udvostručuju zalihe u ovom periodu. To čine uglavnom zbog neizvesnosti da li će transport biti narušen – ističe Saković.
On naglašava da postoji još nešto mnogo važnije, a to je da, kada se dešava ovako nešto, veliki investicioni fondovi ulažu novac u te sektore.
– Kada se dogodi, kao sada, da cene poljoprivrednih proizvoda rastu, a industrija stagnira, onda investicioni fondovi ulažu novac tamo gde očekuju dobit. Na američkim berzama su svi fondovi ušli u ovaj sektor. Njihov ulazak povlači veću tražnju i dodatni rast cena. Nemaju gde da plasiraju novac, jer i kad sve drugo stagnira, mora da se jede. Ali, njihov način razmišljanja je – izaći iz toga pre nego što cena padne na onaj nivo po kojem su kupili – kaže naš sagovornik i dodaje da, kada se to bude dogodilo, a teško je predvideti kada će, cene ratarskih proizvoda biće dodatno gurnute naniže.
Saković dodaje i da je realno očekivati da će svi oni koji prave zalihe smanjiti u nekom trenutku kupovinu na minimum. Na nekom mikroplanu i Srbija je to osetila u martu i aprilu, kada je, zbog korone, postojala „eksplozija” tražnje za našom pšenicom i brašnom, a potom je, mesec dana kasnije, ta kupovina zamrla.
– Dakle, na svetskom nivou treba očekivati uzvratni udarac, jer je na rast cena i tražnje više uticao psihološki momenat nego realno stanje ili nedostatak žitarica. Zato je savet prodavcima da budu pametni i osete momenat kada da prodaju robu – kaže Saković.
On takođe navodi primer da je u Srbiji cena pšenice u našoj žetvi bila 18 dinara, a sada već ide ka 20 dinara po kilogramu. Takođe, u julu se za kukuruz nudilo 14 dinara, a danas ti isti proizvođači dobijaju tri do 3,5 dinara više po kilogramu, što je, ističe, ogroman skok.
– I pored tako dobre cene i velikog roda u svetu, naši proizvođači i dalje ne prodaju žito. Očekuju još veći rast, što je i logično. Sada je zapravo najvažnije proceniti kada prodati žitarice jer, kada cena počne rapidno da pada, onda nećemo imati kome – ističe Vukosav Saković.
On dodaje da u ovom trenutku niko ne može da proceni kada će se to dogoditi, ali ističe da će prvi okidač biti izlazak investicionih fondova sa berze.
– Lično mislim da će se to desiti krajem ove ili odmah početkom sledeće godine. Ne vidim razlog zašto bi neko izdržao više jer to je samo šest meseci do naredne žetve – procenjuje Saković.

Prodaja Komercijalne banke NLB-u pri kraju
Prodaja Komercijalne banke slovenačkoj NLB banci u završnoj je fazi, a zatvaranje transakcije se očekuje do kraja godine, kažu u Ministarstvu finansija za „Politiku”. Proces se odvija u skladu sa kupoprodajnim ugovorom i pozitivnim zakonskim propisima koji regulišu ovu materiju, pojašnjavaju.
– U ovoj konkretnoj transakciji potrebne su dozvole organa za zaštitu konkurencije i centralnih banaka više zemalja. Dobijanje dozvola je u toku, a sve se odvija unutar predviđenih vremenskih rokova – kažu u resornom ministarstvu.
Svim akcionarima koji su na to imali pravo isplaćene su dividende iz prethodnog perioda, kao i dividende iz 2019. godine, jer je isplata zaostalih dividendi jedan od uslova za zatvaranje transakcije. Takođe, isplaćene su sve nagrade zaposlenima koje su predviđene po kolektivnom ugovoru i ostalim aktima banke, kažu u Ministarstvu finansija.
Podsećanja radi, Skupština Komercijalne banke je još u avgustu usvojila odluke o raspodeli dobitka i neraspoređenog dobitka iz prethodnih šest godina. Početkom oktobra isplaćene su dividende za poslovni period od 2014. do 2019. godine. Ukupna neisplaćena dobit iz ranijih godina koja je morala da se isplati iznosi 104 miliona evra, odnosno 12,27 milijardi dinara, a pripada državi kao najvećem akcionaru, zatim bivšim akcionarima poput EBRD-a i nemačkog i švedskog fonda, čiji je udeo država ranije isplatila, kao i malim akcionarima.
Ovih poslednjih, čijim se akcijama jedino trgovalo na berzi, jeste oko petnaestak odsto. Vlasnici običnih akcija dobili su 723,4 dinara po akciji, dok su vlasnici prioritetnih akcija dobili 108,4 miliona dinara, odnosno 290,2 dinara po akciji. Država je slovenačkoj NLB banci u vlasništvu američkog ivnesticionog fonda prodala svojih 83,23 odsto akcija.
Podsećanja radi, akcije Srbije u Komercijalnoj banci prodate su za 387,02 miliona evra, a dodatno, država će prihodovati od kamate po stopi od dva odsto godišnje koju NLB mora da isplati Republici Srbiji za period od 1. januara 2020. do datuma završetka transakcije.
Ako se uzmu u obzir i dividende koje bi joj i inače pripadale da banka nije prodata, država je inkasirala oko 450 miliona evra. Država je dobila oko sedam milijardi dinara ili oko 60 miliona evra, od čega se 3,7 milijardi dinara odnosi na ugovornu obavezu da se 50 odsto dobiti za 2019. godinu raspodeli kroz dividendu.

Još se ne razmatraju nove  mere pomoći privredi
Privrednici očekuju nove mere pomoći ako se pogorša zdravstvena situacija. Za sada, kako nezvanično saznajemo, ta mogućnost nije razmatrana jer privreda funkcioniše i rano je za razmišljanje o trećem paketu državne pomoći. Privredna komora Srbije (PKS), koja zastupa interese i osluškuje zahteve privrede, smatra da postoji prostor da država ponovo pomogne pojedinim sektorima privrede u slučaju pooštravanja mera za sprečavanje korone, a zbog kojih bi bio ugrožen rad preduzeća.
Bojan Stanić, pomoćnik direktora za strateške analize u PKS, kaže da bi pomoć, ukoliko bude potrebna, trebalo da bude usmerena samo na preduzeća kojima je neophodna.
– Ništa nije precizirano zato što se za sada situacija razvija povoljno po privredu i nema nekih većih problema – kaže Stanić.
Šta će biti u periodu od novembra do februara, u ovom momentu je teško proceniti. Svetska zdravstvena organizacija je juče rekla da nema potrebe za zatvaranjem kao što je bilo u prvom talasu – dodaje Stanić i naglašava da je PKS u kontaktu sa vladom.
S obzirom na stanje u budžetu, oni znaju da nije moguće da se ponovi isti sistemski paket mera kao i ranije. To bi, prema njegovim rečima, prebacilo opterećenje budžeta više od 10 odsto, što je neprihvatljivo, imajući u vidu neophodnost očuvanja makroekonomske stabilnosti kao osnove poslovnog okruženja.
Naš sagovornik navodi da međunarodne finansijske institucije ostaju pri projekcijama da u narednoj godini predstoji značajan oporavak privredne aktivnosti, a u Srbiji se predviđa rast od tri do četiri odsto. Privrednici u narednoj godini očekuju pomoć Evropske unije, ali i Međunarodne razvojne finansijske korporacije, koja je najavila obezbeđivanje novca za finansiranje kredita za mala i srednja preduzeća.
Stanić kaže da su dosadašnje vladine mere ekonomske podrške doprinele očuvanju likvidnosti privrednih subjekata i zaposlenosti. Zahvaljujući direktnim budžetskim transferima, odlaganju dela poreza, kao i uspostavljanju garantne šeme za povoljno kreditiranje privrednika, privreda Srbije je relativno dobro podnela prvi talas krize izazvan pandemijom kovida 19.
Milojko Arsić, profesor Ekonomskog fakulteta, kaže da bi treći paket pomoći, ukoliko bi ga bilo, trebalo da bude znatno selektivniji u odnosu na prethodna dva i namenjen samo onim preduzećima koja su posebno pogođena ekonomskom krizom.
– Većina preduzeća je već sada dostigla nivo privredne aktivnosti iz prethodnog perioda i nema razloga da se njima odobrava bilo kakva vrsta pomoći. Neka opšta pomoć bi mogla da dođe u obzir samo ukoliko bi došlo do ponovnog razbuktavanja epidemije i ako bi bilo dodatnog pada privredne aktivnosti. Inače, ako se održi ovaj nivo privredne aktivnosti, trebalo bi pomoći samo ustanovama i firmama koje ne mogu da rade zbog epidemije, kao što su ustanove kulture, turističke agencije ili gradski hoteli. Ove delatnosti se sigurno neće oporaviti u narednoj godini – kaže Arsić.
Ljubodrag Savić, profesor Ekonomskog fakulteta, smatra da čak ni drugi paket nije bio neophodan i da zaista treba staviti tačku na državnu pomoć privredi.
– Nemamo pravo da opterećujemo buduće generacije i da dovodimo u pitanje redovnu isplatu penzija. Savim su bila dovoljna ova dva paketa. Kakvog smisla više ima pomagati poslodavcima u tržišnoj privredi. Pružena je dobra prilika nekim ljudima i ko je iskoristio šansu, iskoristio ju je, ko nije, ne bi je iskoristio ni da mu država pomogne još dva puta. Ima nekih delatnosti koje su zaista zapale u probleme, država je to prepoznala i pomogla. Uvek je diskutabilno u tržišnoj privredi oduzimati od jednih i davati drugima – smatra Savić.

Malo radili, a vode se kao zaposleni
Da je u Srbiji i te kako moguć istovremeni pad stope zaposlenosti i stope nezaposlenosti, o čemu svedoče i najnoviji podaci iz Ankete o radnoj snazi, po kojima je u odnosu na prvo tromesečje 2020. zaposlenih sada manje za 33.200 (u neformalnom sektoru), a nezaposlenih za 87.400, potvrđuje i Mario Reljanović, naučni saradnik s Instituta za uporedno pravo.
Iako primećuje da je Centralni registar obaveznog socijalnog osiguranja (CROSO) izneo podatak kako je sada više zaposlenih u odnosu na prošlu godinu, to se, kako objašnjava, dogodilo jer je država u radni odnos primila određeni broj medicinskih radnika, čime je samo „napumpan” broj zaposlenih u zemlji.
– Istovremeno se dešava da se nezaposleni koji su izgubili posao ne vide u CROSO registru jer oni i nisu bili formalno u radnom odnosu. To u suštini može da utiče na pomeranje broja zaposlenih, u smislu njegove stagnacije ili blagog porasta, ali promene su daleko drastičnije, što se vidi iz Ankete o radnoj snazi gde je udeo tih neformalno zaposlenih velik – podseća Reljanović, dodajući da je prema pojedinim podacima čak 47 odsto radnosposobnog stanovništva radno neaktivno.
– Iako ti ljudi nisu ni zaposleni ni nezaposleni, oni su u stvari nezaposleni jer ne traže posao preko NSZ-a, a nisu zaposleni jer nemaju posao. Iz toga se vidi da istovremeno dolazi do opadanja zaposlenosti i nezaposlenosti, kao i da te dve kategorije nisu u korelaciji – ističe on.
Da su pojmovi zaposlenosti i nezaposlenosti relativni potvrđuju i metodologije po kojima se oni definišu.
Prema Anketi o radnoj snazi, podseća Reljanović, ocenjuju se subjektivni osećaji ispitanika koje anketari pitaju da li su, recimo, nešto radili prethodne sedmice i da li su za to vreme bili plaćeni, u novcu ili naturi.
– Ako ispitanici odgovore da jesu, onda ih anketa definiše kao zaposlene, što je besmisleno. Međutim, metodologija je dopunjena s brojem prijavljenih u CROSO što daje različite rezultate jer mnogo više ljudi je nešto radilo prema rezultatima ankete u odnosu na broj onih koji su formalno zaposleni i registrovani u CROSO. To je samo dokaz da se često dobija dramatična razlika između realnog broja prijavljenih na obavezno socijalno osiguranje i procenta zaposlenih prema Anketi o radnoj snazi. Zbog toga se i može reći da je broj zaposlenih u Srbiji relativan pojam jer se u njega uračunavaju i oni koji nisu u radnom odnosu, rade na crno, samo povremeno, koji ne zarađuju dovoljno da bi od toga mogli da prežive... – nabraja naučni saradnik s Instituta za uporedno pravo.
S druge strane, podseća on, stopa nezaposlenosti je trenutno u padu i sada iznosi 7,3 odsto, ali je istina da bi ona uskoro mogla da bude i jedan procenat, ako se statistika bude zloupotrebljavala.
– Broj nezaposlenih se izračunava na osnovu broja onih koji traže zaposlenje i koji su prijavljeni kod službe za zapošljavanje. Njih ima oko 500.000, ali to nije realan podatak jer postoji veliki broj ljudi koji traže posao, a nisu prijavljeni na birou. Ima i onih koji jesu prijavljeni, ali pošto su zakasnili da se prijave na evidenciju, na razgovor sa savetnikom ili su možda odbili ponudu za posao, NSZ ih briše iz evidencije, čime se opet broj nezaposlenih smanjuje – primećuje Reljanović, podsećajući i da na evidenciji ima najviše onih koji su izgubili posao, a koji nemaju nikakve benefite od prijave na biro rada, što je nedavno primetio i Fiskalni savet.
– Ti ljudi nemaju interes da se obraćaju službi za zapošljavanje. Padu nezaposlenosti doprinose i demografska kretanja i migracije stanovištva, pa tako čim se još više budu otvorile granice, broj iseljenika biće veći, a samim tim broj nezaposlenih još manji – zaključuje Reljanović.
„Moja prva plata” poguraće rast zaposlenosti
Iako su, prema oceni Ljubodraga Savića, profesora Ekonomskog fakulteta u Beogradu, dosadašnje državne mere pomoći samo veštački i privremeno zaustavile rast nezaposlenosti, on ipak smatra da će program „Moja prva plata” pogurati rast zaposlenosti u narednom periodu. Time će se, dodaje, u globalu održati broj onih koji imaju posao, jer će novu šansu dobiti 10.000 mladih.
– Taj program podrške može i te kako da kompenzuje broj onih koji će ostati bez posla u narednom periodu, kada budu istekle sve prethodne ekonomske mere podrške koje je država opredelila za privredu u doba korone – smatra Savić.

Srbija ima najveće rezerve zlata na Balkanu
Srbija je sa 32 tone zlata, zemlja sa najvećim zlatnim rezervama u regionu, pokazuju podaci Narodne banke Srbije i Svetskog saveta za zlato.
Prema podacima NBS, naša zemlja je krajem septembra imala 32,12 tona zlata, koje vredi 1,66 milijardi evra, odnosno 1,95 milijardi dolara.
Oko 96 odsto zlata se čuva u obliku zlatnih poluga, a ostala četiri procenta u obliku kovanog novca, prenosi Tanjug.
Kada je reč o čuvanju zlatnih rezervi, dve trećine se čuvaju u trezoru centralne banke, a jedna trećina na računima NBS u sigurnim inostranim institucijama.
Zlatne rezerve, inače, čine 12,7 odsto naših deviznih rezervi.
Prema podacima Svetskog saveta za zlato za drugi ovogodišnji kvartal, najveće rezerve zlata na Balkanu, posle Srbije ima Severna Makedonija i one su teške 6,89 tona.
Slovenija ima 3,17 tona, Bosna i Hercegovina 2,98 tona a Crna Gora 1.090 kilograma, nasleđenih od nekadašnje SFRJ.
Najmanje su hrvatske zlatne rezerve, jer one zapravo i ne postoje, pošto je Hrvatska svoje zlato prodala.

Rusija obnavlja dva leta nedeljno sa Srbijom
MOSKVA – Rusija će obnoviti letove sa Srbijom, Kubom i Japanom, saopštila je danas vlada te zemlje.
Kako se navodi, vlada je odobrila obnavljanje dva leta nedeljno za Beograd, kao i dva leta nedeljno za Kubu, prenosi Rojters.
Letovi za Japan odvijaće se tri puta nedeljno, navodi se u saopštenju vlade, prenosi Tanjug.

Potrošnja naftnih derivata u Srbiji pala za 10 odsto
Potrošnja derivata nafte u Srbiji je pala za oko 10 odsto od 1. marta ove godine, dok je pad prodaje na benzinskim stanicama oko 12 odsto, rekao je generalni sekretar Udruženja naftnih kompanija Srbije Tomislav Mićović.
Mićović je na okruglom stolu „Energetska tranzicija i kovid 19” u Privrednoj komori Srbije (PKS) rekao danas da je trenutno snabdevanje tržišta naftnim derivatima u Srbiji potpuno stabilno.
On je istakao da su cene dizel goriva i benzina u ovom periodu bile izuzetno niske, prenosi Beta.
„Po ovim cenama proizvođači sirove nafte nemaju novca za investicije i pitanje je da li će naftna privreda u budućnosti moći da odgovori zahtevima potrošnje”, ocenio je Mićović.
Kazao je da Srbija ima dovoljno derivata nafte da zadovolji potrebe privrede i građana, ali da treba stvarati obavezne rezerve.
Mićović je naveo i da nije promenjena cena sirove nafte, kao i da su troškovi naftnih kompanija stabilni, te s toga nema razloga za promenu cena goriva.
Predsednik Saveta energetičara Nikola Rajaković rekao je da je smanjena potrošnja energenata u industriji, administrativno-komercijalnom sektoru, ali da je povećana u domaćinstvima.
Govoreći o potpunom prelasku na obnovljive izvore energije, Rajaković je istakao da je potrrban prelazni period bi se iz upotrebe izbacila fosilna goriva, koji podrazumeva pojačanu energetsku efikasnost.
Tehnički direktor srpske berze električne energije SEEPEX Dejan Stojičevski kazao je da je potrošnja električne energije u Srbiji pala tokom marta i aprila za dva do tri odsto u industriji, dok je u Evropi pad bio mnogo veći.

Ljajić: Turističke agencije ove nedelje dobijaju prve polise osiguranja
Ministar trgovine, turizma i telekomunikacija Rasim Ljajić najavio je danas da će već ove sedmice prve turističke agencije dobiti polise osiguranje i tako steći uslove da obnove licence za rad.
Polise će važiti godinu dana, kazao je Ljajić novinarima u Turističkoj organizaciji Srbije.
„Stvari oko licenci za rad turističkih agencija se odvijaju u dobrom pravcu”, rekao je ministar, preneo je Tanjug.
Objašnjava da će postojati dva modela osiguranja, jedan su bankarske garancije, a drugi polise osiguranja.
Prema njegovim rečima, sada se radi sa bankama i u toku je izrada pravilnika koji bi trebalo da reguliše način funkcionisanja bankarske garancije.
„Paralelno s tim, osiguravajuće kuće su većini agencija uputile dopise kojima traže informacije o njihovim bilansima poslovanja, kako bi mogle da krenu u proceduru osiguranja. I mi očekujemo da prve agencije već ove nedelje dobiju prve polise koje će važiti godinu dana”, naveo je Ljajić.
Inače, turističkim agencijama su licence za rad istekle 1. oktobra pošto osiguravaćuje kuće više nisu htele da im obnove pravdajući to prevelikim rizikom zbog kovida.
    </div>
    <div id="vesti">
​Jednom pripadniku „Levijatana” određen pritvor, ostali pušteni
Prvi osnovni sud u Beogradu odredio je pritvor članu grupe „Levijatan” K.B. dok je odbio da pritvor odredi ostaloj petorici koji su bili uhapšeni zbog nasilničkog ponašanja prema M.B.
Portparol suda Bojana Stanković precizirala je za Tanjug da je sudija za prethodni postupak doneo rešenje kojim je prema K.B odredio pritvor do 30 dana zbog postojanja okolnosti koje ukazuju da će u kratkom vremenskom periodu ponoviti krivično delo.
Istim rešenjem je odbio predlog tužioca da se prema P.M, T.Z, B.M. i L.U odredi pritvor zbog postojanja okolnosti koje ukazuju da će oni ometati postupak uticanjem na oštećenog, dodala je Stanković, prenosi Tanjug.
Napomenula je da je protiv ovog rešenja dozvoljena je žalba krivičnom vanraspravnom veću u roku od tri dana od dana prijema rešenja.
U utorak je nalogu Prvog osnovnog tužilaštva u Beogradu policija uhapsila šest pripadnika grupe „Levijatan”, zbog sumnje da su maltretirali i prebili oštećenog M.B. a potom ga primoravali da na „Fejsbuku” uputi izvinjenje ovoj grupi zbog ranije ostavljenih komentara.
Svi se terete za krivično delo nasilničko ponašanje prema M.B, a K.B. se tereti i za ugrožavanje sigurnosti M.B.
Prema navodima krivične prijave, osumnjičeni su 2. oktobra na uglu ulica Milutina Uskokovića i Koste Abraševića presreli oštećenog M.B. od koga su zahtevali da, dok ga snimaju kamerom telefona, izgovori reči koje su od njega tražili, što je M.B. odbio, prenosi tužilaštvo.
Usled jakog udarca u glavu koji mu je otvorenom šakom zadao K.B, oštećeni je pao, a ostali osumnjičeni su mu onda rukama i nogama zadali više udaraca u predelu glave i tela upućujući mu pretnje.
Dva dana kasnije, K.B. je telefonom pozvao M.B. uputivši mu različite pretnje zahtevajući od njega da na društvenoj mreži „Fejsbuk” objavi snimak u kojem se izvinjava za komentar koji je ranije ostavio u vezi delovanja grupe „Levijatan”.

„Malčanski berberin” tražio novo neuropsihijatrijsko veštačenje
NIŠ – U niškom Višem sudu danas je četvrtim održanim ročištem nastavljen glavni pretres protiv Ninoslava Jovanovića (45), iz sela Malča kod Niša, poznatog kao „Malčanski berberin”, koga optužnica Višeg tužilaštva u Nišu tereti za teško krivično delo otmice i seksualnog zlostavljanja maloletne devojčice. Višestruki kriminalac koji je u dosadašnjem životu više puta osuđivan zbog sličnih krivičnih dela i u zatvorima do sada proveo više od dve decenije, je, podsećamo, 20. decembra prošle godine oteo dvanaestogodišnju devojčicu iz niškog prigradskog naselja Suvi Do, inače učenicu OŠ „Zoran Đinđić” u niškom prigradskom naselju Brzi Brod. Posle kidnapovanja deset dana je držao je u zatočeništvu i skrivao se s njom po zemunicama i napuštenim kućama i vikendicama u okolini Niša, Svrljiga i Knjaževca. Devojčica je oslobođena 29. decembra prošle godine u niškom selu Pasjača, a zločinac i kriminalac uhvaćen je i uhapšen 6. januara ove godine na seoskom groblju u Malči. 
Na današnjem delu glavnog pretresa, zvanično je saopšteno u Višem sudu po završetku ovog ročišta, neposredno su ispitani stručnjaci Zavoda za sudsku medicinu u Nišu koji su bili članovi komisije koja je posle oslobođenja otete devojčice od kriminalca veštačila vrstu, karakter i težinu telesnih povreda i mehanizma njihovog nastanka kod oštećene maloletnice. Kada su veštaci niške „sudske medicine” završili optuženi Ninoslav Jovanović ponovo je pokušao sa manipulacijama – kao što je jednom sredinom septembra već dobio od suda odlaganje ročišta zbog navodne bolesti, pokušao je i prethodno da odloži, što sud nije prihvatio, da bi danas podneo predlog da se obavi novo neuropsihijatrijsko veštačenje njegovog zdravstvenog stanja, što nije prihvaćeno. Jovanović je potom zatražio da se u svojstvu svedoka ispitaju lekari KC Niš koji su konstatovali jednu od povreda kod maloletnice, ali je i to odbijeno.
U saopštenju Višeg suda navodi se da je danas usvojen predlog punomoćnika oštećene devojčice da se obavi njeno psihijatrijsko veštačenje, zbog čega je novi nastavak glavnog pretresa zakazan za 18. novembar.

U tuči u Prokuplju jedna osoba teže povređena nožem
PROKUPLjE – U tuči koja se dogodila sinoć oko ponoći, povređene su 3 osobe od kojih je jedna sa teškim povredama nakon ukazane pomoći na Urgentnom odeljenju prokupačke Opšte bolnice transportovana u Niški klinički centar. Policija je identifikovala dvojicu osumnjičenih koji se terete da su izvršili krivično telo teška telesna povreda i odredila im zadržavanje do 48 sati.
U policiji kažu da su uhapšeni 29-godišnjak M. K. iz okoline Merošine i 28-godišnji M. K. iz Prokuplja.
– Sumnja se da su oni na ulici u Prokuplju, nakon kraće rasprave, više puta udarili tridesetogodišnjeg muškarca. M. K. se sumnjiči i da je nešto kasnije ovog tridesetogodišnjaka povredio nožem u rame, kao i da je dvadesetdevetogodišnjem muškarcu, takođe nožem, naneo povredu u predelu stomaka – kažu u policiji. 
Povređeni mladići zbrinuti su u bolnici, gde su potvrdili da su oko ponoći primljene 3 osobe, od kojih je 29-godišnji M. V. iz Prokuplja imao ozbiljne povrede zbog čega je odmah nakon ukazane pomoći transportovan za Niš.
– Pored njega primljen je B. I. koji je upućen na Odeljenje hirurgije, dok je treći primljeni pacijent M. K. nakon ukazane pomoći otpušten jer je zadobio lake povrede – ističu u bolnici u Prokuplju.
Uhapšeni će u zakonskom roku biti saslušani od strane nadležnog tužilaštva u Prokuplju, koje će odlučiti hoće li ostati u pritvoru ili se braniti sa slobode.

Izbodeni nožem na žurci u Kaluđerici
Mladić i devojka napadnuti su noćas nožem na žurci u Kaluđerici i oboje su završili u Urgentnom centru.
Devojka se nalazi na hirurgiji i ima teže telesne povrede, a mladić je samo lakše povređen, pa je pušten kući, objavio je pink.rs.
Njih dvoje, napao je L. G. (21), koji je nakon toga pobegao u nepoznatom pravcu automobilom marke mercedes.
Policija je brzo reagovala, zaustavila mercedes, i uhapsila osumnjičenog za kog se utvrdilo da ima kriminalni dosije, prenosi Tanjug.

Četvorici dilera skanka 33 i po godine zatvora
Sudsko veće Posebnog odeljenja Višeg suda u Beogradu osudilo je u ponovljenom postupku na 33 godine i šest meseci zatvora četvoricu optuženih za dilovanje modifikovane marihuane – skanka.
Dragan Glišić osuđen je na 11 godina zatvora, Dragan Popović na osam i po, dok je Predragu Isidoroviću i Vladimiru Kesiću izrečena kazna od po sedam godina. Protiv ove prvostepene presude, stranke u postupku imaju pravo žalbe Apelacionom sudu u Beogradu.
Prva presuda izrečena je u novembru 2018. godine. I nakon prvog dokaznog postupka, okrivljeni su bili osuđeni na iste kazne. Ovo je jedna od najstrožih presuda za trgovinu narkoticima ikada izrečenih u domaćem pravosuđu.
Podsetimo, operativci Uprave kriminalističke policije (UKP) presekli su 19. marta 2017. godine međunarodni lanac krijumčarenja narkotika i zaplenili rekordnu 1,1 tonu skanka. Droga je pronađena u cisterni skrivenoj u magacinu u selu Obrovac, gotovo na samoj granici sa Hrvatskom. Tržišna vrednost ovih narkotika procenjena je na četiri miliona evra.
Prema pisanjima medija, organizovana kriminalna grupa je drogu krijumčarila sa Kosova i Metohije i prodavala je u centralnoj Srbiji i zemljama Evropske unije.
Nebojša Stefanović, ministar policije tada je izjavio da je reč o rekordnoj zapleni narkotika u jednoj akciji i to ne samo u Srbiji nego i u regionu. U ovom slučaju bilo je neobično i to što uhapšeni odranije nisu bili poznati policiji s obzirom na količinu oduzete droge i činjenicu da su imali uhodani lanac šverca i prodaje skanka.
Firma za koju se sumnja da je u njenom hangaru pronađena droga, registrovana je kao operater za skupljanje, skladištenje i tretman internog i neopasnog otpada. Na parkingu se pre hapšenja ove grupe nalazilo nekoliko automobila, kamion, bager i cisterna. Ispred magacina su bili tragovi guma koji su ukazali na to da se noć pre policijske akcije tu nešto dešavalo.
Tada uhapšena šestorka teretila se za udruživanje radi vršenja krivičnih dela i neovlašćenu proizvodnju i trgovinu drogom. Tužilaštvu za organizovani kriminal, koje je vodilo pretkrivični postupak, privedeni su Dragan Glišić iz Beograda, kao organizator grupe, zatim Beograđani Dragan Popović, Slobodan Ilić, Dragan Isidorović i njegov sin Predrag, kao i Vladimir Kesić iz Novog Pazara.
„Droga je nabavljana na Kosovu i Metohiji, a onda transportovana do Novog Pazara. Odatle je, potom, krijumčarena do Obrovca. Izvesne količine su ostavljane uz put, u Nišu, Beogradu, Novom Sadu... U magacinu u Obrovcu je prepakivana u druga vozila. Prevožena je, dalje, preko Hrvatske i Mađarske, ka zemljama Evropske unije”, rekao je naš sagovornik iz policije.
Tokom ove akcije pretreseno je nekoliko objekata, ali i stanova i lokala koje su koristili uhapšeni, kako bi se utvrdilo da li je i u njima skrivan i skladišten skank.
Za osuđenog Dragana Glišića spekulisalo se da je u vezi sa poznatom kriminalnom grupom koja se bavi trgovinom narkoticima. Kasnije je, prema nezvaničnim informacijama, formirao svoju grupu.

Telo nestalog mladića pronađeno u bunaru
Telo Aleksandra R. (34), čiji je nestanak prijavljen u februaru ove godine, pronađeno je prošle nedelje u bunaru u vikend naselju Konatice kod Obrenovca.
Kako nezvanično saznajemo, mrtav mladić je otkriven nakon što je njegovu lokaciju cimeru u zatvoru rekao Obrenovčanin Radovan V. (34).
Ova informacija ubrzo je došla do policije, koja je otišla u selo Konatice kod Obrenovca da proveri da li su ti navodi tačni, preneli su beogradski mediji. U bunaru u ovom selu policija je pronašla telo muškarca u poodmakloj fazi raspadanja.
Pojedini meštani ispričali su za beogradske medije da je Aleksandar bio iskasapljen i odsečenih šaka. Međutim, ovo su nezvanične informacije, a telo je poslato na obdukciju.
Na mestu zločina nije bilo moguće utvrditi da li je mladić ubijen ili je preminuo na neki drugi način, te da li ga je Radovan V. bacio u bunar.
Komšije su izjavile i da su Aleksandar R. i Radovan V. jedno vreme živeli zajedno u kući u ovom selu. Meštanka Konatica je rekla i da osumnjičenog poznaje odmalena i da tvrdi da je narkomanski zavisnik.
Telo Aleksandra R. nađeno je pored oronule kuće u bunaru dubokom 13 metara i bilo je zatrpano ciglama.

Insistiramo na jasnim pravilima polaganja
Nacionalni prosvetni savet (NPS), kao najvažnije stručno, mada savetodavno, telo u douniverzitetskom obrazovanju, morao bi da bude upućen i formalno pitan za mišljenje o pravilima polaganja i ulozi državne mature, iako o tome ne odlučuje. Ali, tvrdi da podatke i odgovore na pitanja o projektu državne mature, koje je za razmatranje ove teme tražio, nije dobio od resornog Ministarstva prosvete, nauke i tehnološkog razvoja.
Šum na vezi između ministarstva i NPS-a, nastao je posle zahteva prosvetne vlasti da se održi vanredna sednica na kojoj bi projektni tim predstavio plan za prvo pilot-testiranje državne mature članovima tri saveta: nacionalnom prosvetnom, za srednje stručno i obrazovanje odraslih i savetu za visoko obrazovanje. Zašto je rezultat tog sastanka, iz ugla NPS-a, lavina nedoumica kojima se u dilemu dovodi sudbina strateškog projekta prosvetne vlasti u Srbiji, koji inače Evropska unija finansira sa 3,7 miliona evra iz IPA fondova, za „Politiku” razjašnjava Radivoje Stojković, predsednik NPS-a.
– Članovi saveta imaju pravo i obavezu da blagovremeno budu upoznati sa detaljima organizovanja državne mature. Da li su doneti programi kojima se jasno definišu i preciziraju oblasti koje će biti obuhvaćene? Je li završen proces konačnog usklađivanja normativno pravnog okvira za sve škole i učenike koji polažu ovaj ispit? Ima li projektni tim saglasnost najuže stručne, akademske javnosti o predmetima koji će se bodovati prilikom upisa na matične fakultete, zadacima na testovima, neophodnom nivou znanja koji je potrebno da maturanti pokažu? Na koji će način biti rangirani na upisu, to jest koji je odnos ostvarenih bodova na državnoj maturi i uspeha učenika iz srednje škole? Kakav je položaj obdarenih učenika u specijalizovanim gimnazijama... – navodi Stojković niz otvorenih pitanja na koja NPS mora da ima odgovore da bi iskazao mišljenje.
Da ne bi bilo zabune napominje da se vanredna i hitna sednica saveta, u izuzetnim okolnostima, može zakazati najkasnije 24 sata pre održavanja, ali da je i tada obaveza predlagača da članovi unapred dobiju na uvid detaljan materijal za razmatranje u pisanoj formi. A onda uverava da je NPS od niza traženih odgovora i dokumenata imao samo dopis Ministarstva prosvete, od 8. oktobra 2020. godine, koji je to jutro stigao, neposredno pred zakazanu sednicu. Naglašava i da je najveću bojazan među članovima NPS-a izazvao navod iz dopisa da su „dogovori i obuke sa visokoškolskim ustanovama u toku, a odluke o prihvatanju mature ili nekim prelaznim rešenjima će doneti sami fakulteti i obavestiti javnost o novim pravilima upisa”.
– Nacionalni prosvetni savet će insistirati na jasnim pravilima polaganja državne mature, resursima i logistici, kao i preciznom stavu fakulteta koji treba ovim da zamene svoje prijemne ispite. Smatramo da je zajednički cilj aktivno učešće univerzitetske javnosti u svim segmentima obrazovanja, a državna matura je najvažniji korak u tome. Nužno je zaštititi pravo učenika i roditelja da budu unapred, pravovremeno i potpuno upoznati sa oblastima, programom i načinom polaganja, bodovanja znanja i uspeha, rangiranja i drugim najznačajnijim pitanjima u ovoj oblasti. Dužni smo da sprečimo diskriminaciju po bilo kom osnovu i obezbedimo jednakost svim učenicima. Neophodno je zaštititi zaposlene, dati im jasne programe i instrukcije za postupanje, kako prilikom svakodnevnog izvođenja nastave, tako i prilikom pripreme đaka za polaganje državne mature – objašnjava predsednik NPS-a.
Prema mišljenju članova saveta, ukazuje Stojković, među pitanjima koja se u cilju poboljšanja kvaliteta obrazovanja i vaspitanja nameću, prvo je dalja sudbina projekta, ukoliko fakulteti donesu odluku o neprihvatanju državne mature. Drugo, šta će biti sa učenicima u tom slučaju? I na kraju, ali ne i nevažno, ko će snositi odgovornost zbog svega (ne)učinjenog? Upitan da pojasni na šta (ne)učinjeno konkretno misli, kao i na osnovu čega je, kao upućeni stručnjak, uveren da bi fakulteti mogli da donesu odluku o neprihvatanju državne mature, predsednik NPS-a obrazlaže da može samo da navede pitanja i dileme koje su pisano ili usmeno predočili članovi saveta, i to njih 33 od ukupno 35.
– Upravo i NPS moli za pojašnjenje, jasne instrukcije i upoznavanje sa svim detaljima u vezi sa državnom maturom, što svakako obuhvata i stav fakulteta, koji članovima NPS-a do današnjeg dana nije dostavljen, te se o istom ne može izjasniti. U pogledu normativno pravnog okvira i usklađenosti, takođe, od donosilaca ovih zakonskih i podzakonskih akata, javnost ima pravo da bude blagovremeno obaveštena – zaključuje Stojković.

Profesor Rodoljub Kubat dobio otkaz na bogoslovskom fakultetu
Profesor Rodoljub Kubat dobio je otkaz na Pravoslavno bogoslovskom fakultetu, saopštila je danas članovima Senata UB rektorka Ivanka Popović i dodala da od kada je ona na Univerzitetu nije se desilo da redovni profesor dobije otkaz.
„To je nešto što onespokojava, jer mi se činilo da smo na putu da prevaziđemo određene neusaglašenosti koje postoje i koje bi omogućile bolji rad za ceo univerzitet”, rekla je Popović prenosi Tanjug.
Ona je navela da neko ko je u statusu redovnog profesora, kao prof. Kubat, ima Ugovor o radu na neodređeno vreme.
„Svi zaposleni na fakultetima podležu Zakonu o radu i Zakonu o visokom obrazovanju. Oni koji su zaposleni na Pravoslavno bogoslovskom fakultetu podležu i određenim crkvenim zakonima, ali mora da postoji balans između tih zakona koji su validni”, rekla je Popović novinarima nakon sednice Senata.
Smatra da je neophodno da se nađe rešenje, ali da zabrinjava što nema dobre volje na fakultetu da se za profesora Kubata nađe neko nameštenje na fakultetu izvan nastave dok se to pitanje ne raščisti.
„Ovo je jako loša stvar koja se desila”, zaključila je ona.

Kraljevo se seća nevino postradalih u Drugom svetskom ratu
Pre 79 godina u Kraljevu nemačke okupacione snage uzele su prve taoce, njih 1.736 kojima se zna ime i prezime, koje su potom u noći između 15. i 16. oktobra streljali u znak odmazde zbog ustaničke aktivnosti u okolini grada, odnosno kako bi se terorom deblokirao grad.
Dva dana kasnije, te ratne 1941. godine, zarobljena je još jedna velika grupa civila koja je, takođe, streljana na livadi u blizini pruge na mestu gde se danas nalazi memorijalni kompleks „Spomen park” u Kraljevu jednom od prvih gradova u kojem je izvršeno masovno streljanje i za šest dana ubijeno oko 5.000 muškaraca, žena, dece i starijih osoba.

Svake godine, 14. oktobra, u Kraljevu se prisećaju svojih nevinih predaka, a ove godine usled pandemije virusa korona to je učinjeno sa manjim brojem zvanica i bez školaraca.
Nakon održane komemorativne sednice, predstavnici Grada, Vojske Srbije, policije, udruženja građana položili su vence na grobove u Spomen parku, a gradonačelnik Kraljeva Predrag Terzić posalo je sa tog mesta poruku mira sa, kako kaže, strahopoštovanjem i trudom da budu dostojni naslednici svojih nevino postradalih predaka.
„Ne damo vas zaboravu”, poručio je Terzić.

Gradonačelnik Kraljeva podsetio je za Tanjug da je oktobra 1941. streljan veliki broj radnika Fabrike vagona, žitelja Kraljeva, okolnih mesta, ali i izbeglica sa područja bivše Jugoslavije, najviše izbeglica iz BiH i Slovenije.
„Ovaj dan je najtužniji u istoriji Kraljeva”, kazao je Terzić i dodao da je previše tragedija obeležilo grad.

Mnogo bola je proteklo kroz Kraljevčane, naveo je Terzić nakon polaganja venaca, naglašavajući da oni opet idu uzdignute glave u susret nedaćama.
„Velika je to odgovornost, veliki je to zadatak stupati posle vas, nepokleknuti pred životom, upisati se u naslednike vas koji niste pokleli pred smrću”, naveo je Terzić i ocenio da je taj ratni oktobar 1941. godine lekcija iz istorije, ljudskosti, hrabrosti, života.

Terzić je kazao da za one koji su „grad u crno zavili tog krvavog oktobra” to je bio samo još jedan ratni dan, a to što su postradali nedužni civili njihove metke nije zaustavilo.
„Ne želimo im zlo, ne svetimo se, ne kažnjavamo, samo se u Boga uzdamo da će priča o vama kao herojima nadživeti i nadvisiti pominjanje njihovih zverstava”, zaključio je Terzić.

Vučić: Još nije dramatično, ali raste broj zaraženih
Predsednik Srbije Aleksandar Vučić rekao je danas da u Srbiji situacija sa brojem zaraženih od korona virusa još nije dramatična, ali da se brojke povećavaju i da se svuda pregovara kako bi se nabavila vakcina kada bude gotova.
On je za RTS napomenuo da u regionu broj pozitivnih mnogo više raste i da je, na primer, u Hrvatskoj 770 novih obolelih, što bi u Srbiji značilo 1.300 novih slučajeva zaraze, proporcionalno broju stanovnika.
„I dalje nije dramatično, nemamo veliki broj mrtvih i hospitalizovanih, sistem sve to za sada podnosi, ali je krajnje vreme da se ponašamo najodgovornije moguće i da razumemo da ćemo se suočiti sa opakom bolešću u najsurovijem smislu”, upozorio je Vučić.
Na pitanje da li se razmišlja o zatvaranju škola, predsednik je napomenuo da on nije deo medicinskog tima, ali da ne vidi veliki smisao u tome.
Objašnjava da mi nemamo dece od šest, sedam pa do 18 godina koja su životno ugrožena, ali da je opasnost za starije i bolesne i da oni treba da povedu računa.
On je rekao da je zato dobro što se grade nove bolnice koje treba da budu gotove u decembru i da se radi ubrzano na njihovom opremanju.
Upitan da li se razmišlja o nekim merama koje bi ublažile posledice epidemije i broj obolelih, Vučić je rekao da se radi na nabavci vakcine, prenosi Tanjug.
„Radimo na vakcini da je dobijemo sa svih strana. Pregovaramo sa Kinezima, sa Rusima, za Zapadom , oko svih vakcina, ali i oni imaju problema sa njom”, rekao je Vučić i dodao da se očekivalo da bude gotova do oktobra, novembra, ali da se to neće desiti i da je zato dobro što se ovde grade nove bolnice.
On je rekao i da nije čudo da nastaje panika kada se broj zaraženih svuda povećava i u Evropi i u regionu, ali da se mi i dalje bolje od njih držimo.

Obeležena godišnjica oslobođenja Niša u Drugom svetskom ratu
NIŠ – Prigodnim manifestacijama u centru Niša i istorijskom brdu Bubanj, danas je obeležena 76. godišnjica oslobođenja grada u Drugom svetskom ratu. Pred spomenik stradalim u oslobodilačkim ratovima na Trgu kralja Milana vence i cveće položili su predstavnici grada Niša i Nišavskog okruga, delegacije Vojske Srbije, Policijske uprave MUP-a Srbije, Saveza boraca narodnooslobodilačkog rata i rezervnih vojnih starešina, predstavnici Rusko-srpskog humanitarnog centra, niških gradskih opština i brojnih udruženja koja neguju tradicije oslobodilačkih ratova.
Povodom godišnjice oslobođenja, venci su položeni i u Spomen-parku na brdu Bubanj iznad Niša, gde je tokom Drugog svetskog rata streljano više od 12.000 rodoljuba, najviše logoraša zatočenih tokom okupacije u zloglasnom Logoru na niškom Crvenom krstu.
Niš je oslobođen 14. oktobra 1944. godine pošto su pripadnici narodno-oslobodilačkog pokreta i Crvene armije posle dvodnevnih borbi uspeli da proteraju nemačke okupatore i domaće izdajnike iz grada.

Preminula jedna osoba, još 245 novozaraženih
U Srbiji je u poslednja 24 sata potvrđeno 245 novih slučajeva koronavirusa, a iz Vlade Srbije upozoravaju da su brojevi alarmantni i pozivaju na poštovanje mera zaštite.
U istom periodu preminula je jedna osoba od posledica virusa, ukupno 768 pacijenata.
Testirano je 6.428 osoba, od kojih je najviše pozitivnih na virus bilo u Beogradu – 84, a veliki broj novozaraženih beleži se u Kragujevcu – 23, Valjevu – 23, Nišu – devet, Vranju – sedam, Novom Sadu i Kruševcu po šest novoobolelih.
U Vrnjačkoj Banji potvrđeno je pet novih slučajeva, Boru, Ćupriji, Aleksandrovcu i Prijepolju po četiri.
Hospotalizovano je 80 osoba, ukupno 351, od kojih su 22 pacijenta na respiratorima, javlja Tanjug.
Od početka pandemije, u Srbiji je potvrđen 35.251 slučaj koronavirusa, obavljeno je milion i 213.404 testiranja na virus, a procenat smrtnosti je 2,18 odsto.
U Vladi Srbije kažu da situacija ne ide u dobrom pravcu i da su današnje brojke dramatične, te apeluju na građane da se pridržavaju mera epidemiološke zaštite, pre svega nošenja maski.

Pridržavati se svih mera, daju dobre rezultate
Ministar zdravlja Zlatibor Lončar ponovo je danas pozvao građane na poštovanje svih propisanih mera zaštite od koronavirusa, ističući da se pokazalo da disciplinovanost daje dobre rezultate.
''Ako smo do sada mogli da imamo dobar rezultat, budimo i dalje disciplinovani i jedinstveni, da ne bismo ponovo došli u situaciju da, kao što rade mnoge zemlje, uvodimo obavezno nošenje maski na otvorenom, zatvaranje restorana, policijski čas...'', rekao je Lončar za TV Prva.
Naveo je da bi, prema nekim predviđanjima, na proleće ili početkom leta sledeće godine mogla da se okonča epidemija koronavirusa i ponovo istakao značaj poštovanja mera, prenosi Tanjug.
''Hajde da sa što manje štete prođemo do kraja. Ništa nam neće značiti i kad prođe sve ovo, ako imamo veliki broj obolelih, na koje ova bolest sigurno ostavlja posledice, i onih koji su izgubili svoje najmilije'', rekao je Lončar.

Nova sanitetska vozila za zdravstvene ustanove u Srbiji
Predstavnicima više zdravstvenih ustanova širom Srbije danas su dodeljena sanitetska vozila koji će im značajno olakšati rad.
Deo vozila nabavljen je iz sredstava prikupljenih po osnovu odlaganja krivičnog gonjenja ili oportuniteta, a deo su donacija kompanije NIS, a ministar zdravlja Zlatibor Lončar kaže da ovo nije ni prva, ni poslednja akcija pomoći zdravstvenim ustanovama.
„Ovde nije izložena oprema koja je stigla u bolnice, od sterilizatora, aparata koji služe za operacije... svega što je bilo neophodno, a što su naveli da bi trebalo da imaju”, rekao je Lončar i čestitao svima koji su dobili sanitetska vozila.
Dodao je da je ponosan na svu pomoć koja je pružena zdravstvenim ustanovama jer će to, dodao je, osetiti pacijenti, ali i zaposleni u zdravstvu kojima će biti mnogo lakše da rade sa novom i boljom opremom.
Direktor Uprave za izvršenje krivičnih sankcija Dejan Carević je rekao da Ministarstvo pravde već petu godinu organizuje dodelu sredstava prikupljenih po osnovu oportuniteta.
„Tokom ovih pet godina podeljeno je dve milijarde i 118 miliona dinara koje smo ukupno raspodelili na 585 projekata. Ove godine komisija je imala na raspolaganju 500 miliona dinara koje smo podelili na 130 projekata”, rekao je on, javlja Tanjug.
Direktor KBC „Dr Dragiša Mišović” Vladimir Đukić je zahvalio u ime svih koji su danas dobili, kako je rekao, vredne donacije države i kompanije NIS.
„Država je odgovorna u svim segmentima, pa i u zdravstvu. Pokazali smo da opremu koju smo dobili do sada umemo itekako dobro da koristimo i da se borimo sa svim zdravstvenim pošastima koje su nas susretale u prethodnom periodu”, rekao je on i dodao da će ova pomoć značajno doprineti poboljšanju standarda svakodnevnog rada u zdravstvenim ustanovama.
Generalni direktor NIS-a Kiril Tjurdenjev je rekao da je ulaganje u zdravstvo trajno opredeljenje društvene odgovornosti te kompanije i da od toga ne odustaju uprkos veoma izazovnom vremenu.
Dodao je da su proteklom periodu, u saradnji sa Ministarstvom zdravlja, uložili više od 116 miliona dinara.
„Uz 14 vozila, ojačali smo i kapacitete opreme u 20 ustanova širom Srbije”, rekao je on.

Šarčević: Od početka oktobra u školama zaražen 51 učenik i 7 zaposlenih
Ministar prosvete Mladen Šarčević izjavio je danas da je od 1. oktobra u školama u Srbiji od koronavirusa oboleo 51 đak, 30 u osnovnim školama i 21 u srednjim školama, dok je kod zaposlenih sedmoro pozitivno na koronavirus.
Šarčević je rekao da je od 1. septembra u školama zabeleženo 108 učenika koji su imali koronavirus, 65 u osnovnim i 43 u srednjim školama, kao i 36 zaposlenih.
U učeničkim domovima nema obolelih od korone, a u studentskim centrima ove nedelje ima jedan student sa koronom, dodao je Šarčević, prenosi Tanjug.
Ocenio je da je stabilan broj polaznika onlajn nastave, odnosno da je 2,9 odsto njih iz osnovnih škola, a 3,8 odsto iz srednjih škola.
Prema njegovim rečima, transmisija virusa u školama je jako mala, 1,6 učenika dnevno se zarazi na njih 850.000.

Kovid 19 u Srbiji preležalo između 15 i 20 odsto građana
Srbiju je zahvatio treći talas virusa korona, pa se u narednim danima očekuje rast broja obolelih od kovida 19. Najviše zaraženih je u Beogradu. U razgovoru za „Politiku” primarijus dr Predrag Kon, epidemiolog Gradskog zavoda za javno zdravlje u Beogradu i član Kriznog štaba za suzbijanje kovida 19, kaže da će se porast broja obolelih u prestonici videti tokom ove nedelje i da će ukupan broj zaraženih u celoj Srbiji sigurno biti trocifren. „Mislim da će biti oko 200, možda nekim danima i pređe taj broj. Pratićemo situaciju i gledaćemo da virus što je moguće više usporimo”, naglasio je dr Kon.
Da li je moguće predvideti koliko će trajati ovaj treći talas i da li će biti opasniji od prva dva?
Jedan deo građana Srbije je već preležalo kovid i određeni imunitet već postoji. Procenjujemo da on iznosi između 15 i 20 odsto. Ali, to bi trebalo izmeriti. Zahvaljujući tome situacija je povoljnija nego onda kada je sve počelo. Imamo sada i mnogo više svesti među ljudima, pa se prenošenje virusa usporava, ali je to, ipak, nedovoljno da se zaustavi porast broja obolelih. Problem je što ima dosta kršenja mera.
Koliko je ozbiljno to što nekim danima ima mnogo novozaraženih u odnosu na broj testiranih? 
Došlo je do povećanja aktivnosti virusa u Beogradu. Tu nema dileme. Pratićemo situaciju i videćemo šta će se dešavati tokom ove nedelje. Vikendom i kod nas, ali i u celoj Evropi ima manje prijava ljudi da su bolesni i manje se uzimaju brisevi, pa rezultati koje imamo nedeljom ili ponedeljkom pokazuju nešto manje zaraženih. Dobar pokazatelj obolevanja su i škole. Imali smo protekle nedelje virus u 25 škola, od čega se u 21 prvi put pojavio kovid 19. Ali, to su sve sporadični slučajevi i dokaz da je virus mnogo više u cirkulaciji nego što vidimo. On je otkriven kod te dece samo zato što su išla u školu, pa su pregledana i testirana. Uglavnom je reč o obolevanju sa blagim simptomima, a najveći broj njih nema nikakve simptome. Najviše dece se zarazilo kod kuće usled kontakta sa bolesnim roditeljima i drugim članovima porodice.
Da li je tačno da će se škole zatvarati kada se u Srbiji na dnevnom nivou pojavi 500 zaraženih od korone? 
Sistem nadzora nije napravljen da bi se škole zatvarale, već da neprekidno budu otvorene. On je osmišljen tako da funkcioniše u bilo kojim uslovima. Pravilo je da ako se pojave u istoj grupi dva slučaja obolevanja od kovida koja su povezana, onda cela grupa prelazi na onlajn nastavu. Ako se kod polovine đaka u školi javi infekcija – cela škola prelazi na onlajn rad. Nije nemoguće da odu sve škole na onlajn nastavu ako dođe do nekog masovnog pogoršanja situacije. To nema veze sa brojem od 500.
Mislite li da je sistem nadzora i praćenja kontakata usavršen, jer znamo da je bilo dosta diskusija u javnosti o tome da se to ne radi dobro?
Postoji zabluda da se prestalo sa praćenjem kontakata. To nije tačno. Sve vreme se oni prate. Ali, imamo slučajeve gde nisu svi kontakti zaraženih prijavljivani. Naš zavod je u proteklom periodu uspevao da obuhvati oko 80 odsto kontakata obolelih, dok oko 20 odsto osoba nije bilo dostupno, nije se moglo doći do njih. Istovremeno su oni prijavljivani sanitarnoj inspekciji, koja je izdavala rešenja o zdravstvenom nadzoru za te kontakte. Time nije zabranjeno kretanje tim ljudima, već im je saopšteno da imaju obavezu javljanja u slučaju pojave tegoba. To i dalje funkcioniše tako.



Neophodna temeljna revizija

Ima ljudi koji ne veruju da su zvanični podaci koji se objavljuju tačni, da se povećava u izveštajima broj testiranih, a smanjuje broj obolelih i preminulih. Takođe, ostalo je nejasno da li ostajete pri svom stavu da je u Beogradu do juna više ljudi preminulo od kovida nego što je objavljeno?
Procena koja je proizašla iz te statistike pokazala je da je bilo više umrlih nego što je u tom trenutku registrovano. Samo sam rekao da je broj takozvanog viška smrtnosti veći. To je značilo da je potrebna temeljna revizija. Što se tiče sadašnjih podataka, to su jedini koje mi imamo. Na dnevnom nivou komuniciramo sa svim domovima zdravlja i ti podaci se uklapaju sa onim što se objavljuje. Mi nemamo pristup informatičkim sistemima, jedino informatičari mogu da uđu u tu takozvanu bazu.
​Niste saglasni sa mišljenjem pojedinih stručnjaka da epidemiolozi prijavljuju tačne podatke, ali da ih neko ko ima pristup bazi smanjuje i da se to onda saopštava javnosti?
To je potpuno napamet rečeno.

Ali, u jednom intervjuu za naš list rekli ste da niste zadovoljni kako to funkcioniše u praksi kao i radom inspekcija?
Kontrolu moramo da poboljšamo, ali ne u smislu kažnjavanja, već da se poštuje mera izolacije. Verujem da će se naći način za to.
Kada već pominjete kontrolu, izjavili ste da ste nezadovoljni zato što građani ne nose u većoj meri maske na otvorenom prostoru. Planirate li da predložite Kriznom štabu da to bude obavezna mera? 
O tome se već govorilo na sastanku štaba. Mislim da oko toga ne postoji jedinstveno gledište članova. Ali, bilo je reči da to treba da bude preporuka i za sada je ta mera na tom nivou.
Kakav je vaš stav o tome da kafiće treba zatvarati ako se drastično pogorša epidemiološka situacija? 
Zabrana njihovog rada posle 23 sata je vrlo jasna. Da li će biti još većeg skraćivanja njihovog radnog vremena zavisi od daljeg razvoja situacije. Ne mogu da govorim u ime Kriznog štaba koje bi još mere mogle da se uvedu, ali verujem da će o tome biti reči. Moj stav je da je neophodno što manje biti na mestima gde je moguće prenošenje virusa, a to su kafići u zatvorenom prostoru. U kafiću ili restoranu treba stalno nositi masku. Dokazano je da je povećan rizik od obolevanja od korone u momentu kada osoba konzumira, na primer, hranu.
U nekim firmama došlo je do širenja virusa među zaposlenima. Hoće li se zatvarati kompanije u kojima je u zatvorenom prostoru skoncentrisan veći broj zaposlenih?
Postoje jasna uputstva za ponašanje u kolektivima. Sve se svodi na korišćenje zaštitne opreme, održavanje distance ili pravljenje barijera od pleksiglasa. Veoma je važno da se vodi računa i dok se ti ljudi autobusima voze na posao. Moraju da nose zaštitnu masku i da sede razređeno u prevoznom sredstvu. Inženjeri zaštite na radu su odgovorne osobe u svakoj firmi za poštovanje mera, a ako su manja preduzeća onda je to vlasnik.
Ljude zanima i hoće li ove godine moći da organizuju proslave slava sa većim brojem gostiju?
To treba svesti na najuži krug ljudi. To je preporuka. I dalje je na snazi zabrana okupljanja više od 30 osoba u jednom trenutku. Ali, treba smanjiti okupljanja na što je moguće manju meru adekvatno situaciji u kojoj se nalazimo.
Da li je tačno da je nošenje maski i poštovanje preventivnih mera umanjilo pojavu akutnih respiratornih infekcija i među decom i među odraslima? 
Više nego dvostruko beležimo manji broj obolelih od akutnih respiratornih infekcija u odnosu na isti period prošle godine (drugoj nedelji oktobra). Tada smo imali više od 15.300 obolelih, a sada 7.032. Siguran sam da će mere dovesti i do usporavanja gripa kada se bude pojavio.

U fabrici „Jura” u Nišu koronavirusom zaraženo više od 60 radnika
Fabrika „Jura”, u Nišu, ponovo je žarište koronavirusa, pošto je u toj firmi zaraženo više od 60 radnika, javila je danas Radio televizija Srbije (RTS).
„Ja bih rekao da to nije novo žarište, poslednjih mesec dana je oko 65 zaraženih, gradonačelnica je zakazala vanrednu sednicu Štaba, da se donesu mere i mislim da će 'Jura' kao žarište ubrzo biti sanirana”, rekao je za RTS direktor Doma zdravlja u Nišu Milorad Jerkan, prenela je Beta.
On je naveo da „specifičnost postoji čim se radi u takvim kolektivima” i dodao da nikada ne možemo da budemo sigurni da li neko može biti prenosilac virusa.
„Niš je stabilan grad, siguran grad, radnici 'Jure' mogu da rade svoj posao uz sve mere, trudićemo se da sve radnike testiramo, trudićemo se da radnici budu bezbedni, neće se sigurno zatvarati fabrika, takav je stav. Jeste bilo alarmantno u jednom trenutku”, ocenio je Jerkan.
    </div>
    <div id="politika">
Vučić: U Vašingtonu smo očuvali ključne interese
U Sporazumu o normalizaciji ekonomskih odnosa sa Prištinom, potpisanom u Vašingtonu, u obzir su uzeti ključni interesi Srbije, istakao je predsednik Srbije Aleksandar Vučić.
On je naveo da je u Vašingtonu bilo teško razgovarati o pojedinim političkim pitanjima, ali je dodao da je oduševljen time kako je delegacija Beograda uspela da očuva ključne i najvažnije srpske interese.
„Veoma sam srećan zbog onog što smo postigli. Oduševljen sam ekonomskim napretkom u odnosima sa Sjedinjenim Američkim Državama i razvojem ekonomske saradnje sa Prištinom”, rekao je Vučić u onlajn intervjuu za rusku agenciju Tass, prenosi Tanjug.
Sporazum o normalizaciji ekonomskih odnosa Beograda i Prištine potpisan je 4. septembra u Beloj kući, u prisustvu američkog predsednika Donalda Trampa.
Pandemija ima mali uticaj na trgovinsku razmenu sa Rusijom
MOSKVA - Pandemija koronavirusa ima manji uticaj na obim trgovinske razmene između Rusije i Srbije, nego što se to očekivalo, izjavio je predsednik Srbije Aleksandar Vučić
„Sigurno je da nas je pandemija nekako zaustavila ovde (u sferi ekonomske saradnje Srbije i Rusije), stavila neke naše planove na čekanje, ali želeo bih da kažem da ona nije naročito uticala na trgovinsku razmenu onoliko jako kao što je mogla”, rekao je Vučić u onlajn intervjuu za rusku agenciju Tass.
Ekonomska saradnja između Srbije i Rusije se ne razvija samo u oblastima poznatim široj javnosti, kao što su na primer, sfere energetike ili vojno-tehničke saradnje, već i u infrastrukturi, ukazao je Vučić, prenosi Tanjug.
„Želeo bih naročito da pomenem 'Ruske železnice' koje rade ovde fantastičan posao, gradeći jedan od ključnih elemenata naše železničke mreže, veliki dispečarski centar”, rekao je Vučić.
Rusija i Srbija, naveo je, takođe razgovaraju o novim zajedničkim projektima i mogućnostima za stvaranje zajedničkih proizvodnih objekata.
„Šta više, razgovaramo o načinu daljeg povećanja trgovinske razmene”, rekao je Vučić.

Rast srpske privrede minus 1,5 odsto,najbolji u Evropi
Predsednik Srbije Aleksandar Vučić izjavio je danas da će MMF uskoro zvanično objaviti da će rast privredne aktivnosti Srbije u ovoj „korona” godini biti svega minus 1,5 odsto, što će našu zemlju, kako ističe, staviti na prvo mesto po rastu u Evropi.
Vučić je to preneo posle sastanka sa šefom delegacije MMF-a Janom Kejsom Martejnom, prenosi Tanjug.
„Oni su poboljšali prognozu, prvobitno su rekli da neće biti minus 3, nego minus 2,5. A, zvanična procena, koju će potvrditi za dva dana, je da će biti minus 1,5. A, mi ćemo da radimo da bude još niži”, rekao je Vučić za RTS.
Vučić je istakao da je takva prognoza MMF-a usledila jer su videli naše performanse i sve što je urađeno u trećem kvartalu ove godine, u periodu za koji je naša procena bila da ćemo imati minimalan, ali pozitivan rast BDP-a, iako smo bili užasno pogođeni koronom.
Imaćemo dovoljno strpljenja,ali ZSO mora da se ispuni
Pokazaćemo strpljenje i imaćemo ga dovoljno, ali Zajednica srpskih opština mora da se ispuni, poručio je danas predsednik Srbije Aleksandar Vučić.
On je za RTS rekao da više ne reaguje na stalna ponavljanja iz Prištine da će ZSO biti deo konačnog rešenja i u skladu sa kosovskim ustavom.
„Spremni smo da razgovaramo o kompromisnom rešenju, ali, pre kompromisnog rešenja, oni moraju da ispune dogovoreno”, uključujući formiranje ZSO, rekao je Vučić za RTS, uoči dolaska specijalnog predstavnika EU Miroslava Lajčaka u Beograd, prenosi Tanjug.
Lajčak dolazi upravo iz Prištine, a nakon najave Srba sa KiM da će, ukoliko izostane formiranje ZSO, možda i napustiti prištinske institucije.
Vučić je naglasio da ZSO ne može da bude nikakva NVO, niti Beograd interesuje tzv. kosovski Ustav, jer bi to onda mogli da primene i bez pregovora.
„Srpska lista je to juče jasno, pametno, nedvosmisleno saopštila. Pokazaćemo trpeljivost, strpljenje...I ne brinite, imaćemo dovoljno strpljenja”, rekao je Vučić.
Ponovio je da je važno da se sa Lajčakom razgovara o kompromisnom rešenju.
„Uvek smo za dijalog i razgovor i trudim se da ne odgovaram na svakodnevne gluposti iz Prišine. Želimo mir i stabilnost, protok roba, kapitala, usluga i ljudi. To je važno, a ja da njih vređam, kao što oni nas vređaju, to ne mogu”, rekao je Vučić.
Ogroman novac države za pomoć privatnom sektoru
Predsednik Srbije Aleksandar Vučić rekao je danas da je država u situaciji pandemije korona virusa uložila ogroman novac i mnogo pomogla privatnom sektoru i da sve vreme to radi.
On je u izjavi za RTS podsetio na tri minimalca, kao i na olakšice za velike kompanije.
Dodao je i da je hotelijerska industrija koja je pretrpela nenadoknadive gubitke dobila ogromnu pomoć države i za hotelske krevete i za sobe po kombinovanom metodu 70 plus 30.
Vučić je napomenuo i da su svi preuzeli naš koncept pomoći privredi od tri cela minimalca i plus dva puta od 60 odnosno 50 odsto za velike kompanije.
„To je ogroman novac, a ljudi zaboravljaju da on ne moze da se baci iz ćupa”, rekao je Vučić.
On je precizirao da država ima obavezu da reguliše stvari i da naplati porez, ali da je država ovoga puta mnogo učinila.
„Gledaćemo da plate podignemo ponovo medicinskim osoblju”, najavio je Vučić.

Srbija neće uvoditi sankcije Rusiji
MOSKVA – Predsednik Srbije Aleksandar Vučić ponovio je danas da Srbija nikada neće uvesti sankcije Rusiji, iako je pod pritiskom i iako će, kako je rekao, i dalje biti pod pritiskom.
„Mi smo na putu ka EU, međutim, očuvaćemo našu poziciju i nećemo pokvariti odnose sa Rusijom”, rekao je Vučić u intervjuu za rusku agenciju Tas s, čiji je deo emitovan, javlja Tanjug.
On je kazao i da je i Srbija bila pod sankcijama i ocenio da one nisu najbolja politika.
    </div>
    <div id="vesti">
Turska zabranila američki humanitarni let za Jermeniju
JEREVAN - Turska je zabranila isporuku 100 tona američke humanitarne pomoći Jermeniji preko svog vazdušnog prostora, rekao je jermenski Visoki komesar za dijasporu Zareh Sinanjan.
Prema njegovim rečima, proteklih dana u Jermeniju je isporučeno skoro 700 tona humanitarne pomoći iz raznih zemlja, među kojima su Rusija, SAD, Francuska, Ukrajina i zemlje EU, prenosi Tanjug.
Naveo je da je još 100 tona pomoći spremno za isporuku iz SAD, ali da je Turska zabranila čak i humanitarne letove za Jermeniju preko svog vazdušnog prostora, prenosi „Armenpres”.

Rusija odobrila i drugu vakcinu protiv koronavirusa
MOSKVA - Ruske vlasti su saopštile da su odobrile i drugu vakcinu protiv korona virusa posle početne faze ispitivanja.
Sličan potez Rusije pre dva meseca izazvao je mnoštvo kritika naučnika i iz zemlje i iz inostranstva.
Odluku o odobravanju druge vakcine saopštio je predsednik Rusije Vladimir Putin na sastanku sa zvaničnicima vlade, uživo prenošenom na televiziji.
„Sada treba da povećamo proizvodnju prve vakcine i druge vakcine”, rekao je Putin, prenosi Beta.
Dodao je da je prioritet snabdevanje ruskog tržišta vakcinama.
Vakcinu „EpiVacCorona” razvio je Institut Vektor u Sibiru i testirao je na 100 dobrovoljaca u početnoj fazi ispitivanja koja je trajala duže od dva meseca, a završena je pre dve nedelje. Dobrovoljci su imali između 18 i 60 godina.
Rezultate ispitivanja naučnici tek treba da objave.
Naučnici koji su radili na razvoju vakcine rekli su medijima da je ona proizvela dovoljno antitela da osobu koja ju je primila zaštiti od koronavirusa i da imunitet koji stvara može da potraje do šest meseci.
Napredna faza ispitivanja, sa desetinama hiljada dobrovoljaca, neophodna za dokazivanje bezbednosti i efikasnosti vakcine, treba da počne u novembru ili decembru.

Si Đinping pozvao kineske vojnike da energiju i misli ulože u pripremu za rat
Predsednik Kine Si Đinping pozvao je kineske vojnike da svu energiju i misli ulože u pripremu za rat.
Tokom jučerašnje posete vojnoj bazi u provinciji Guangdong, Si je vojnicima rekao da budu u „stanju visoke pripravnosti” i pozvao ih da budu „apsolutno lojalni i pouzdani”, prenosi Si-En-En pozivajući se na navode kineske agencije Sinhua.
Glavni razlog posete kineskog predsednika Guangdongu je obeležavanje 40. godišnjice uspostavljanja specijalne ekonomske zone u Šenženu. Ta zona, formirana radi privlačenja stranih investicija, imala je važnu ulogu u razvoju Kine do pozicije druge najveće svetske ekonomije.
Poseta je došla u vreme najvećih tenzija između Kine i SAD u poslednjih nekoliko decenija, oko Tajvana i pandemije korona virusa, između ostalog, navodi Si-En-En, a prenosi Beta.
Bela kuća je u ponedeljak obavestila Kongres SAD da namerava da proda Tajvanu tri napredna sistema oružja, uključujući Artiljerijsko-raketni sistem velike mobilnosti.
Peking je na to oštro odgovorio. Portparol Ministarstva spoljnih poslova Džao Liđijan pozvao je Vašington da „odmah otkaže sve planove o prodaji oružja Tajvanu” i da prekine sve „američko-tajvanske vojne veze”.
Tajvan nikada nije bio pod kontrolom kineske komunističke vlade, ali Peking tvrdi da je to demokratsko, samoupravno ostrvo sastavni deo Kine. Predsednik Si je odbio da isključi mogućnost primene vojne sile sa ciljem zauzimanja Tajvana ako bude neophodno, navodi Si-En-En.

Holandija korak bliže eutanaziji za decu mlađu od 12 godine
AMSTERDAM - Holandska vlada odobrila je planove da se dozvoli eutanazija za decu u terminalnoj fazi bolesti, starosti između jedne i 12 godina.
Ministar zdravlja Hugo de Jong rekao je juče da će izmena procedure poštedeti neku decu „beznadežne i nepodnošljive patnje”, prenosi Bi-Bi-Si.
Eutanazija je trenutno legalna u Holandiji za decu stariju od 12 godina uz obavezan pristanak pacijenta i roditelja.
Takođe je legalno i za bolesne bebe mlađe od godinu dana uz pristanak roditelja, prenosi Bi-Bi-Si.
Ali, ne postoji uredba za decu starosti između jedne i 12 godina koja su smrtno bolesna.
Ovo kontroverzno pitanje bilo je tema višemesečne debate i protivljenja hrišćanski orijentisanih stranaka, prenosi Tanjug.
Pošto je vlada dala zeleno svetlo, ministar najavljuje da će nov nacrt zakona o proceduri u praksi.

Francuska uvodi vanredno stanje i policijski čas, Makron se obratio građanima
PARIZ - Francuska vlada je proglasila vanredno stanje javnog zdravstva i uvela policijski čas od 21 čas do 6 ujutru.
Francuski predsednik Emanuel Makron izjavio je da će u Parizu i drugim većim gradovima biti uveden noćni policijski čas kako bi se obuzdalo širenje epidemije kovid 19, javlja Rojters.
Policijski čas stupiće na snagu od subote i trajaće svakodnevno od 21:00 do 6:00 ujutru narednog jutra, rekao je Makron u intervjuu emitovanom na nacionalnoj televiziji.
Policijski čas će ostati na snazi četiri nedelje, rekao je predsednik.
Francuska vlada prethodno je proglasila vanredno stanje.
„Epidemija kovid-19 predstavlja katastrofu u javnom zdravstvu koja svojim karakterom i težinom dovodi u opasnost zdravlje stanovništva”, saopštile su vlasti, prenosi Tanjug.
„To opravdava proglašenje vanrednog stanja kako bi se mogle usvojiti mere ... koje su strogo proporcionalne rizicima za javno zdravlje”, prenosi Rojters.
U saopštenju se ne kaže koje će akcije vlada preduzeti, ali usvajanje vanrednog stanja daje vlastima statutarna ovlašćenja da nameću oštre mere.

Makron: Prebrodićemo krizu zajedno, izaći ćemo jači
Francuski predsednik Emanuel Makron izjavio je da će francuski narod prebroditi krizu izazvanu kovidom 19 ujedinjen i jači.
Pošto je najavio ponovo uvođenje vanrednog stanja i policijski čas kako bi se suzbila epidemija, Makron je u televizijskom gostovanju rekao:
„Poruka koju želim da pošaljem večeras je da trebam svakog od vas, potrebni smo jedni drugima, da pronađemo rešenja. Izaći ćemo iz ovog jači zato što ćemo biti više ujedinjeni. Prebrodićemo ovo zajedno”, prenosi Rojters.
Vlada je danas proglasila posle tri meseca ponovo vanredno stanje javnog zdravstva i uvela policijski čas od 21 čas do 6 ujutru u određenim žarištima uključujući Pariz, Marsej, Tuluz i još šest gradova.
„Moramo da reagujemo”, rekao je Makron i naglasio da Francuska nije izgubila kontrolu nad korona virusom, ali da je „u zabrinjavajućoj situaciji”.
U Francuskoj je danas registrovan 22.591 nov slučaj koronavirusa, a povećan je i broj hospitalizacija i smrtnih slučajeva izazvanih ovom infekcijom.
Istovremeno su za 24 sata umrle 104 osobe, prenosi Tanjug.

Šamar poslanika EP  Briselu i Berlinu
Poslanici Evropskog parlamenta ponovo ovih dana zagorčavaju život vrhu političke piramide Evropske unije. Taman što su lideri EU utanačili dnevni red predstojećeg samita u Briselu (15–16. oktobar) – epidemiološka situacija, odnosi s Velikom Britanijom, klimatske promene i odnosi s Afrikom – plan im je zamutio budžetski komitet Evropskog parlamenta (EP).
Nismo imali izbora sem da prekinemo sastanak, objavili su predstavnici dotičnog komiteta nakon naglog završetka susreta s predstavnicima Evropskog saveta (ES) povodom sledećeg srednjoročnog budžeta (EU), o kojem do kraja godine mora da se izjasni EP. Budžetski komitet suspendovao je sve dalje kontakte povodom budžeta 2021–2027. do danas, to jest dok Brisel ne pokaže „stvarnu volju” za postizanjem sporazuma, poručili su iz Evropskog parlamenta.
Bez „zelenog svetla” EP, političko rukovodstvo EU nema pravnu mogućnost da ozvaniči svoj julski dogovor o formatu srednjoročnog budžeta (1,04 biliona evra), kojem su zbog virusa korona pridodali SOS fond od 750 milijardi evra, s još neizvesnim uslovima pod kojima bi taj novac trebalo da bude vraćen.
Evropski parlament od letos je vidno nezadovoljan brojnim potezima Brisela u vezima s budžetom i SOS fondom. Ponajviše odlukom ES da zajedničku sedmogodišnju kasu uobliči daleko skromnije od očekivanja EP (1,3 biliona evra), i planovima da „zaseče” ulaganja u 15 projekata koje parlamentarci smatraju ključnim za ekonomski oporavak Evrope od pandemije.
Kompromisa ne može biti dok Evropski savet odbija da poveća „plafon” budžeta, dok isključuje izvesne „stavke trošenja”, i dok se oglušava o ključni zahtev EP za nova izdvajanja u 15 programa za koje smatramo da su od izuzetnog značaja za građane Evrope, preneo je portal „Evroaktiv” ocenu predstavnika Budžetskog komiteta. Inače, tokom naglo prekinutog sastanka krajem prošle sedmice, evroparlamentarci su „s indignacijom” odbili najnoviji predlog Berlina da „negde sredinom perioda trajanja sledećeg budžeta dođe do njegovog uvećavanja”, budući da nijedan konkretan broj tom prilikom nije bio ponuđen.
Sve su prilike da će budžetska nadgornjavanja Evropskog parlamenta i Brisela dominirati predstojećim samitom, nezvanične su procene u sedištu EU.
U međuvremenu, da li će emisari Evropskog saveta na nastavku pregovora s predstavnicima Budžetskog komiteta EP, zakazanom za danas, izaći s novim „krojem” za sedmogodišnju kasu – neizvesno je. Eventualni izostanak dogovora EP i ES oko sledećeg sedmogodišnjeg budžeta do Nove godine najgori je scenario, koji će verovatno biti izbegnut. U Briselu ipak ne znaju dokle je EP spreman da ide u svojim zahtevima da se – pre nego što da „ zeleno svetlo” – u budžet upišu oštre izmene sadašnje verzije dokumenta. Na primer, da se briselska davanja povežu direktno s poštovanjem vladavine prava u zemljama korisnicama, što je u suprotnosti s kompromisnim rešenjem koje je nedavno ponudila Nemačka. Naime, početkom oktobra Berlin je predložio da se ubuduće ocenjuju „kršenja vladavine principa”, a ne „generalizovani nedostaci” u sprovođenju vladavine prava. Berlin je pred prethodni samit EU predložio da bi države koje predlažu uskraćivanje budžetskih sredstava članicama „kršiteljima vladavine prava” trebalo da oforme kvalifikovanu većinu u EU. Dakle, ne kao što je Brisel ranije predlagao – da kvalifikovanu većinu treba da oforme one koje su „označene” kao kršiteljke vladavine prava.
„Političari treba da začepe o procenama vladavine prava. To je stvar sudija. Stvar je nezavisnih autoriteta da donesu sud o tome da li je vladavina prava pod pritiskom ili ne u EU”, upozorio je Manfred Veber, vođa najveće političke koalicije u EP.
Prema Veberovim rečima, „EP neće progutati SOS-korona pilulu a da se ne uspostavi direktna veze s vladavinom prava”. U još oštrijoj verziji, David Sasoli, predsednik EP, i pre početka julske parlamentarne debate o srednjoročnom budžetu izašao je s daleko širim spiskom zahteva Briselu, bez čijeg ispunjenja neće biti „zelenog svetla”.

„Fejsbuk” zabranio negiranje Holokausta
Popularna društvena mreža „Fejsbuk” zabraniće negiranje Holokausta, što predstavlja veliki zaokret u odnosu na dosadašnji stav kompanije Marka Zakerberga da brani slobodu govora čak i onih koji izvrću činjenice o pogromu Jevreja.
Do kraja godine mreža će usmeravati korisnike koji traže informacije o toj temi na pouzane izvore izvan „Fejsbuka”. Zabrana se ne odnosi na druge genocide (na primer u Ruandi ili nad Jermenima) i neće doneti promene u zemljama poput Francuske, Nemačke i ostalih u kojima se već primenjuje zbog lokalnih zakona. U SAD negiranje Holokausta nije krivično delo.
Zakerberg, osnivač i direktor kalifornijske kompanije koja upravlja mrežom sa 2,4 milijarde korisnika, rekao je pre dve godine u jednom intervjuu da mu je kao Jevrejinu i lično uvredljivo negiranje Holokausta, ali da ne smatra da „Fejsbuk” treba da briše takav sadržaj (osim kada prelazi u govor mržnje), jer ljudi koji ga dele možda nisu zlonamerni, već samo neznalice. Međutim, prekjuče je na svom nalogu napisao da je dugo bio razapet između borbe za slobodu izražavanja i štete koju može da izazove umanjivanje užasa Holokausta. Kaže da je njegov stav o tome „evoluirao” dok je gledao podatke o porastu antisemitskog nasilja, a da evoluira i politika kuće.
„Fejsbuk” je ove godine posebno često menjao pravila o dezinformisanju, prvo zbog pandemije koja je prerasla u infodemiju, nekontrolisano širenje dezinformacija o virusu korona. Paralelno s tim rastao je i pritisak da u izbornoj godini u SAD uklanja govor mržnje i ekstremistički sadržaj. U julu su organizacije boraca za ljudska prava organizovale veliku kampanju bojkota oglašavanja na toj mreži kako bi se sprečilo „profitiranje na mržnji”. U avgustu je mreža zabranila neke antisemitske stereotipe i teorije zavere, a početkom meseca desničarski pokret „Kjuanon”, ali tek pošto je zahvaljujući društvenim mrežama stekao veliku podršku.
U saopštenju o zabrani negiranja Holokausta pominje se novije istraživanje, prema kojem skoro četvrtina odraslih Amerikanaca uzrasta od 18 do 39 godina veruje da je Holokaust mit, govori da su podaci prenaduvani ili da nisu sigurni šta se tačno desilo. „Fejsbuk” se nije izjasnio da li smatra da je i sam doveo do te neupućenosti time što je godinama dozvoljavao da negatori Holokausta šire svoje ideje i da se pojedinci identifikuju kao mrzitelji Jevreja. Pre tri godine se naročito osramotio kada se otkrilo da su korisnike u čijim se nalozima pominju izrazi „mrzitelj Jevreja”, „kako spaliti Jevreje” i „zašto Jevreji vladaju svetom” njegovi algoritmi automatski klasifikovali – ali samo zato da bi olakšali ciljano plasiranje oglasa. Te kategorije su posle otkrića sajta „Pro publika” odmah ukinute.
Novo pooštravanje politike pozdravili su Svetski kongres Jevreja i Američki jevrejski komitet, ali se pitaju zašto je „Fejsbuku” trebalo deset godina da uvaži njihove molbe. Direktoru američke organizacije ADL (Liga protiv klevete) Džonatanu Grinblatu nesvahtljivo je da je „Fejsbuk”, i pored neporecive pretnje od rastućeg antisemitizma i antisemitskog nasilja širom sveta, tvrdoglavo branio slobodu govora negatora Holokausta, iako je u međuvremenu na pozitivan način menjao politiku prema drugim opasnostima. Udruženja Jevreja godinama skupljaju dokaze da negiranje ubistva šest miliona Jevreja i miliona drugih naroda u Drugom svetskom ratu predstavlja deo šire antisemitske strategije.
Kritičari ocenjuju da je novi zaokret potvrdio da Zakerbergova kompanija kasno reaguje na kritiku, da nije učinila dovoljno da spreči širenje mržnje i da je trebalo mnogo vremena da uoči vezu između obmanjujućih informacija na društvenim mrežama, namernog strateškog dezinformisanja i nasilja u stvarnom životu.
„Jutjub” je prošle godine zabranio snimke u kojima se negira Holokaust, svrstavajući ih u govor mržnje. „Fejsbuk” je 2018. zabranio termin „nadmoć belaca” i neonacističke grupe, ali su pokreti koji propagiraju rasnu mržnju procvetali pod drugim imenima. „Beli nacionalizam” i „beli separatizam” su zabranjeni 2019, a „alternativna desnica” je i dalje dozvoljena.
Istraživanje britanskog Centra za analizu radikalne desnice pokazalo je da je ta društvena mreža postala glavna arena za prenošenje ekstremističkih ideja sa margina u glavne tokove.

Avion sa humanitarnom pomoći poleteo iz Francuske za Jermeniju
Avion sa oko deset tona humanitarne pomoći koju je prikupila jermenska dijaspora u Francuskoj poleteo je danas za Jermeniju gde će pomoć biti podeljena ugroženom stanovništvu u sukobu u oblasti Nagorno-Karabah.
Pomoć se sastoji od lekova i medicinske opreme, a poslati su i vreće za spavanje i topla odeća, naveo je Koordinacioni savet jermenskih organizacija u sedištem u Lionu, prenosi Beta.
Regionalne vlasti u Francuskoj finansirale su troškove leta.
Nagorno-Karabah je enklava u Azerbejdžanu naseljena Jermenima i od rata u prvoj polovini '90-tih godina, vlada u Bakuu nema kontrolu nad tom teritorijom. U sukobu započetom krajem septembra poginulo je oko 600 ljudi.

U Iraku od korona virusa umrlo više od 10.000 ljudi
Više od 10.000 ljudi umrlo je od korona virusa u Iraku gde sanitarni sistem ima teškoća sa novim prilivom bolesnih, saopštilo je danas tamošnje Ministarstvo zdravlja, prenosi Beta.
U Iraku je od početka epidemije korona virusa inficirano 413.000 ljudi, od kojih je tačno umrla 10.021 osoba, navelo je ministarstvo i dodalo da je oko 85 odsto zaraženih izlečeno.
Gradske vlasti Bagdada nedavno su ukinule ograničavajuće mere, tako da su džamije, radnje i kafei ponovo otvoreni, ali je vlada odlučila da i dalje drži zatvorene granice za strance.
Zdravstveni sistem Iraka, u nedostatku investicija i ugrožen godinama ratovanja, ponovo je pod pritiskom zbog koronavirusa, a lekarsko osoblje se najviše žali na nedostatak zaštitne opreme.

Turska šest puta povećala izvoz oružja u Azerbejdžan
ANKARA- Turski vojni izvoz u saveznički Azerbejdžan porastao je ove godine šest puta, a prodaja dronova i druge vojne opreme porasla je na 77 miliona dolara samo prošlog meseca pre izbijanja sukoba oko Nagorno-Karabaha, pokazuju podaci o izvozu.
Podaci prikupljeni od Skupštine turskih izvoznika, u kojoj se nalazi više od 95.000 izvoznih kompanija u 61 sektoru, pokazuju da je Azerbejdžan kupio odbrambena sredstava i opremu za vazduhoplovstvo vrednu 123 miliona dolara od Turske u prvih devet meseci 2020. godine, preneo je Rojters.
Većina dronova, raketnih bacača, municije i ostalog oružja stigla je posle jula, nakon izbijanja graničnih sukoba između jermenskih i azerbejdžanskih snaga, koji su podstakli Tursku i Azerbejdžan da izvedu zajedničke vojne vežbe.
Podaci pokazuju da je prodaja skočila sa 278.880 dolara u julu na 36 miliona u avgustu i 77,1 miliona u septembru.

U Rusiji registrovana i druga vakcina protiv korone
MOSKVA - Predsednik Rusije Vladimir Putin najavio je danas registraciju druge ruske vakcine protiv korona virusa i skoru registraciju treće.
„Želeo bih da započnem sa prijatnim vestima da je novosibirski centar Vektor registrovao drugu rusku vakcinu protiv korona virusa EpiVakKorona”, rekao je predsednik Rusije na sastanku sa članovima vlade.
„Koliko znam, imamo trećeg kandidata, vakcinu iz centra Čumakov pri Ruskoj akademiji nauka”, rekao je Putin.
Državni istraživački centar za viruse i biotehnologiju Vektor pri Saveznoj službi za nadzor nad zaštitom prava potrošača i dobrobiti ljudi ovlastilo je rusko Ministarstvo zdravlja 24. jula da sprovodi klinička ispitivanja svoje vakcine na dobrovoljcima.
Vakcina je zvanično licencirana 30. septembra.
Federalni naučni centar za istraživanje i razvoj imunih i bioloških proizvoda Čumakov Ruske akademije nauka 19. oktobra započinje klinička ispitivanja svoje vakcine za Kovid-19 u Kirovu i Sankt Peterburgu.
Rusija je 11. avgusta postala prva zemlja na svetu koja je registrovala vakcinu protiv korona virusa, pod nazivom „Sputnjik V”, prenosi Tanjug.
Vakcinu je razvio Istaživački institut za epidemiologiju i mikrobiologiju „Gamaleja”.

Erdogan: Grčka će dobiti odgovor koji zaslužuje
ANKARA – Turski predsednik Redžep Tajip Erdogan optužio je danas Grčku i Kipar da nisu ispunile obećanja koja su dala tokom pregovora sa Evropskom unijom i NATO, kao i da će Turska uzvratiti odgovarajući način.
Erdoganovi komentari dolaze nekoliko dana nakon što je Ankara vratila istraživački brod Oruč Reis u spornu teritoriju kod grčkog ostrva.
Turski mediji prenose da dva grčka vojna broda nadgledaju istraživački brod.
„Naš Oruč Reis se vratio na dužnost u Mediteran. Nastavićemo da dajemo Grčkoj odgovor na terenu, onakav kakav zaslužuje, kao i kiparskoj administraciji sa grčke strane, koji nisu ispunili svoja obećanja data pred NATO i EU”, dodao je Erdogan, prenosi Tanjug.
On nije precizirao koja su to obećanja, ali su turski zvaničnici optužili grčke kolege da su načinili niz provokacija u skorije vreme, prenosi AP.
Hajko Mas, ministar spoljnih poslova Nemačke, koji je posredovao u razgovorima između Atine i Ankare, kritikovao je Tursku jer je preuzela „unilateralne korake” u istočnom Mediteranu koji podrivaju napor da se olakšaju tenzije.

Barovi i restorani u Kataloniji se zatvaraju na 15 dana
BARSELONA – Španska pokrajina Katalonija naložila je danas zatvaranje barova i restorana na 15 dana i ograničila otvaranje prodavnica i parkova kako bi pokušala da zaustavi novi talas koronavirusa, saopštile su vlasti.
Restoranima će biti dozvoljeno da služe hranu za poneti i dostavu, prenosi Rojters.
Sa blizu 900.000 registrovanih slučajeva i više od 33.000 smrtnih slučajeva, Španija je postala žarište pandemije u zapadnoj Evropi, javlja Tanjug.
Glavni grad Madrid i obližnja predgrađa stavljeni su pod delimičnu blokadu prošle nedelje.

Lideri Zlatne zore osuđeni na po 13 godina zatvora
ATINA – Grčki sud osudio je danas lidere ekstremno desničarske organizacije Zlatna zora na po 13 godina zatvora, što je skoro maksimalna kazna za vođenje zločinačke organizacije okrivljene za brojna nasilna krivična dela iz mržnje.
Predsednik suda Marija Lepenioti pročitala je kaznu lideru organizacije Nikosu Mihaloliakosu i još sedmorici bivših poslanika u grčkom parlamentu, prenosi AP.
Ostalih 11 članova organizacije osuđeno je na kazne od pet do sedam godina za članstvo u organizaciji, dok je saradnik stranke osuđen na doživotnu robiju zbog ubistva grčkog rep pevača Pavlosa Fisasa 2013. godine, koji je i pokrenuo akciju protiv stranke, javlja Tanjug.
Organizacija Zlatna zora osnovana je 80-ih godina prošlog veka kao neonacistička grupa, a postala je treća po snazi politička stranka nakon velike ekonomske krize u prethodnoj deceniji.

Svaki peti testiran u Briselu pozitivan na koronu
BRISEL – Skoro svaki peti stanovnik Brisela koji je testiran ima pozitivan rezultat na kovid 19, kažu u Nacionalnom kriznom centru.
Stopa pozitivnosti na testiranju u Briselu je 19,3 odsto u odnosu na 11, 7 što je nacionalni prosek za Belgiju.
Brisel u poslednjih nedelju dana beleži prosečno 881 novi slučaj infekcije kovidom 19 dnevno, prenosi Tanjug.
Zdravstvene vlasti upozoravaju da broj zaraženih u Briselu može biti i veći od dobijenog proseka, jer grad nema dovoljno kapaciteta za testiranje.

U Mađarskoj od korone za dan preminulo 27 ljudi
BUDIMPEŠTA – U Mađarskoj je u prethodna 24 sata preminulo 27 osoba od koronavirusa, dok je broj novozaraženih 920, današnji je izveštaj mađarskog kriznog štaba za borbu protiv koronavirusa.
Ukupan broj obolelih od kovida 19 u Mađarskoj je sada 40.782, a preminulo je 1.023 ljudi, prenosi Tanjug.
Oporavile su se 12.164 osobe.
Agencija MTI prenosi da u Mađarskoj trenutno ima 27.595 aktivnih sučajeva, a da je 1.538 ljudi u Kovid 19 bolnicama.
U karantinu je 23.815 ljudi.

Turski brod ponovo počeo istraživanja u spornim vodama
ANKARA – Turski brod Oruk Reis ponovo je počeo istraživanja prirodnog gasa kod grčkih ostrva, saopštila je danas Ankara, uprkos međunarodnim apelima da obustavi ove aktivnosti. Istraživački brod je stigao u područje ispitivanja, ona su započela juče i danas dobijamo prve podatke, rekao je turski ministar za energetiku i prirodne resurse Fatih Donmez, javila je Anadolija.
Turska je u nedelju najavila da ponovo šalje istraživački brod u istočno Sredozemlje, u zoni gde se nalazio u avgustu i septembru, prenosi Beta.
Najavljeno je da će nova akcija trajati do 22. oktobra.
Spor oko istraživanja gasa u avgustu je doveo ratne mornarice dve članice NATO-a na ivicu sukoba u području između Kipra i grčkog ostrva Krit.

Samo mirno rešenje za Nagorno Karabah, nikako vojno
MOSKVA – Rusija ne deli stav Turske da je moguće vojno rešenje situacije u Nagorno Karabahu, rekao je danas ruski ministar spoljnih poslova Sergej Lavrov.
„Ne možemo da se saglasimo da je vojno rešenje prihvatljivo”, izjavio je Lavrov u intervju za ruske radio stanice Sputnik, Govori Moskva i Komsomoljska pravda.
Lavrov je podsetio da je u brojnim skorašnjim kontaktima sa svojim turskim kolegom Mevlutom Čavušogluom insistirao da je mirno rešenje jedino održivo, jer bi svako drugo predstavljalo zamrzavanje konflikta, prenosi Tanjug.
„Ukoliko se u Nagorno Karabahu ne postigne dugoročni politički sporazum, odluke koje bi mogle biti nametnute vojnim putem neće biti održive”, upozorio je Lavrov.

Devet poginulih u sudaru helikoptera u Avganistanu
KABUL - Ministarstvo odbrane Avganistana saopštilo je danas da su se dva avganistanska vojna helikoptera sudarila dok su prevozila ranjene vojnike iz južne provincije Helmand i tom prilikom je poginulo devet osoba.
U pitanju su dva helikoptera Mi-17 iz doba SSSR, koji su se sudarili zbog tehničkih problema prilikom uzletanja u Nava distriktu, a svih devet nastradalih vojnika su bili Avganistanci, prenosi AP.
Omer Zvak, portparol guvernera provincije Helmand, rekao je da je do sudara došlo u utorak uveče.
Prošle nedelje, talibanski borci su pokrenuli koordinisan napad u raznim delovima Helmanda, koji su se intenzivirali prethodnih nedelja, prenosi Tanjug.

Nemačka vlada tajna dokumenta šalje – faksom
BERLIN - Nemačka vlada, koja već dugo insistira na digitalizaciji društva, i dalje koristi uređaje iz prošlog veka.
Vlada, prema podacima nemačkog dnevnika „Bild”, još uvek koristi više od 900 faks uređaja.
To proizilazi iz odgovora Ministarstva unutrašnjih poslova na poslaničko pitanje Andrua Ulmana iz Slobodarske partije (FDP).
Ukazano je da se ta tehnologija koristi pre svega da se šalju tajni dokumenti.
U Ministarstvu spoljnih poslova Nemačke nalazi se 200 faks uređaja, u Ministarstvu finansija 130, u Ministarstvu rada 135…
Na drugoj strani, u kabinetu nemačke kancelarke Angele Merkel nalazi se, kako proizilazi iz odgovora, samo mali broj faks uređaja.
„Veliki broj faks uređaja pokazuje da se nemačka vlada strukturalno nalazi još u 1980-tim godinama”, konstatovao je Ulman.
On je kritikovao što vlada u 21.veku koristi još više od 900 faks uređaja.
„Mnogi mladi faks uređaje nisu nikada ni videli, a kamoli faks i poslali. Vreme je da vlada dospe u 21.vek”, poručio je Ulman, prenosi Tanjug.

Redovi za rano glasanje na izborima u Americi – dosad glasalo više od 10 miliona birača
VAŠINGTON – Stanovnici američke savezne države Teksas u utorak su se pridružili milionima građana SAD koji glasaju ranije u rekordnom obimu, uoči predsedničkih izbora 3. novembra.
Prema snimcima sa društvenih mreža, dugi redovi mogli su se videti ispred biračkih mesta u velikim gradovima kao što su Hjuston i Dalas, prenosi Tanjug.
U Džordžiji, gde je rano glasanje počelo u ponedeljak, pojedini građani su čekali pet sati ili duže da glasaju.
U toj državi se osim za predsednika SAD, birači izjašnjavaju i o kandidatima za dva mesta u Senatu, javlja Glas Amerike (VOA).
Na pojedinim lokacijama je bilo kašnjenja zbog problema s glasačkim mašinama, navele su grupe za biračka prava.
Slični problemi doveli su i do velikih kašnjenja tokom stranačkih primarnih izbora u junu, podseća VOA.
Tri nedelje uoči izbora, Amerikanci su lično ili poštom već ubacili više od 10 miliona glasačkih listića širom zemlje, pokazuju podaci koje je prikupio Američki izborni projekat.
Birači u većini američkih država i u prestonici Vašingtonu imaju mogućnost da ranije glasaju na biračkim mestima.
U mnogim državama su, zbog pandemije koronavirusa, prošireni i kriterijumi za glasanje poštom.
Podršku većine birača u Teksasu i Džordžiji obično imaju republikanski kandidati, ali je ove godine izborna trka između predsednika Donalda Trampa i demokratskog kandidata Džozefa Bajdena u tim državama neizvesnija, navodi VOA.
Prema anketama, Bajden i Tramp su ove godine gotovo izjednačeni u Džordžiji, dok predsednik ima manju prednost u Teksasu.

Istorija sukoba u Nagorno-Karabahu
Region Nagorno-Karabaha (NK), ili Republike Arcah, kako ga nazivaju tamošnji žitelji, tokom istorije nalazio se u sastavu Persijskog carstva, Jermenije, Rimskog carstva, Omejadskog halifata, Abasidskog halifata, Seldžučke države, Ilkanata, Džalajridske države, države Kara Kojunlu, države Ak Kojunlu, Ruskog carstva i Sovjetskog Saveza.
U antičko doba region je bio poznat pod imenom Arcah i predstavljao je provinciju Kraljevine Jermenije. U 16. veku je na području današnjeg Nagorno-Karabaha postojalo pet jermenskih kneževina koje su predstavljale poslednji vid jermenske državnosti pre konačnog pada pod tuđinsku vlast. Tako kazuju enciklopedije.
Ono, međutim, što je važno za shvatanje događaja koji već decenijama potresaju ovaj deo Kavkaza jeste doba njegovog postojanja u okvirima carske Rusije, u kojoj se našao početkom 18. veka, tačnije 1813. godine.
Nakon Oktobarske revolucije i stvaranja Sovjetskog Saveza kao nove države i naslednika nekadašnje carevine, Nagorno-Karabah, iako etnički većinski naseljen jermenskim stanovništvom, 1923. dobija status autonomne oblasti u okvirima Azerbejdžanske Sovjetske Republike i biva i fizički odvojen od Jermenije.
Tokom sovjetske epohe, region se razvijao mirno, bez ozbiljnijih nesuglasica između Azerbejdžana, kojem je pripadao, i Jermenije kao iskonske domovine. Problemi počinju 1988, kada žitelji Nagorno-Karabaha ističu zahtev da se njihova oblast stavi pod jurisdikciju Jermenije. Ovome su se suprotstavili i Azerbejdžan i centralne vlasti u Moskvi.
Etnička netrpeljivost počela je da raste da bi kulminaciju dostigla po raspadu Sovjetskog Saveza 1991, kada su i Jermenija i Azerbejdžan stekle status nezavisnih država. U novonastalim okolnostima u Nagorno-Karabahu odlučuju da samostalno proglase nezavisnost s namerom da se pridruže Jermeniji. Ovo dovodi do rata u kojem gine čak 30.000 ljudi, a stotine hiljada nesrećnika primorava na egzodus.
Do 1993. Jermenija uspeva da okupira i vojno kontroliše 20 procenata teritorije koja se nalazi uz granicu Nagorno-Karabaha, a koja, po važećem međunarodnom pravu, pripada Azerbejdžanu. Uz posredovanje Rusije rat se smiruje 1994. Sukob u Nagorno-Karabahu od tada slovi kao jedan od „zamrznutih konflikta” i kao takav, uz stalnu napetost, opstaje do danas. U međuvremenu, primirje je često narušavano, uz povremeno obostrano artiljerijsko granatiranje položaja protivnika, što je doprinelo novim pogibijama i uništavanju materijalnih dobara.
U proleće 2016. izbio je novi sukob, najžešći od 1994. U njemu je stradalo na desetine ljudi dok ih je više od tri stotine ranjeno. Nakon četiri dana žestoke razmene vatre dve strane su najavile spremnost za dogovor o prekidu vatre. Ovo naravno nije značilo i konačni mir pošto su napetosti praćene povremenim razmenama vatre i danas svakodnevica na ovom planinskom terenu.
Pokušaji da se nađe rešenje prihvatljivo za obe strane sukobljene u Nagorno-Karabahu pali su na leđa takozvanoj Minskoj grupi, formiranoj 1994. u okvirima Evropske organizacije za bezbednost i saradnju (OEBS), a kao njeni kopredsednici imenovani su Rusija, Francuska i SAD.
Pregovori o prekidu vatre bili su uspešni, ali oni kojima je trebalo da se postigne trajno rešenje za mir i teritorijalne nesporazume nisu urodili jednakim plodovima. Ipak, u oktobru 2017. predsednici Jermenije i Azerbejdžana sastali su se u Ženevi i počeli seriju razgovora o mogućim rešenjima konflikta, što je tada ocenjeno kao vidan napredak.
Činjenica što su oružane snage dve strane ukopane vrlo blizu jedna drugoj i da praktično nemaju nikakvu međusobnu komunikaciju nosi stalni rizik da bi i najmanja vojna akcija, pa i pojedinačni akt mogli da dovedu do rasplamsavanja sukoba širih razmera. Takođe, unutrašnje prilike u sukobljenim zemljama su takve da bi mogle da isprovociraju oštrije reakcije koje bi se lako prenele na graničnu liniju.
Savet bezbednosti Ujedinjenih nacija u više navrata je raspravljao o situaciji u Nagorno-Karabahu. Između ostalog, 1993. su usvojene četiri rezolucije u kojima se osuđuje upotreba sile sa strane Jermenije i okupacija teritorija koje pripadaju Azerbejdžanu.
U tim rezolucijama potvrđen je azerbejdžanski suverenitet nad spornim teritorijama i osuđeno kršenje međunarodno priznatih granica. Posebna pažnja posvećena je poštovanju ljudskih prava, poštovanju međunarodno preuzetih obaveza s tim u vezi i osuđeno masovno proterivanje civila u Azerbejdžan, a govori se o čak milion duša, napad na civilno stanovništvo i granatiranje teritorije suseda. Ni 27 godina po usvajanju, pomenute rezolucije nisu sprovedene u delo.
Najnoviji sukob koji je izbio 27. septembra, a za čije rasplamsavanje strane optužuju jedna drugu, već je odneo desetine života, kako među vojnicima tako i među civilima, i izazvao veliku materijalnu štetu. Za razliku od prethodnih slučajeva, ovaj put su posredno u sve uvučene i dve velike vojne sile – Rusija i Turska, što mogućnost od novog velikog rata čini daleko izglednijom. Možda upravo ta činjenica doprinese da se Jermenija i Azerbejdžan ipak urazume, smire i okrenu novom mirovnom sporazumu.

Turska šalje plaćenike iz Sirije u Nagorno Karabah
NjUJORK - Stotine sirijskih plaćenika koje je angažovala Turska raspoređene su u zoni sukoba u Nagorno Karabahu, tvrdi Vol strit džurnal (WSJ) pozivajući se na izvore koji učestvuju u slanju sirijskih boraca.
U izveštaju WSJ se navodi da su se „stotine plaćenika iz sirijskih oružanih frakcija bliskih Turskoj uključile u borbe između Azerbejdžana i Jermenije”, kao i da se još stotine pripremaju da idu na liniju fronta u Nagorno Karabah, preneo je TASS.
Na osnovu informacija iz izvora povezanog sa sirijskim oružanim frakcijama koje podržava Ankara, do sada je već poginulo oko 200 sirijskih boraca, pa mnogi nastoje da se vrate u Siriju.
Isti izvor navodi da sirijski plaćenici pristaju da se angažuju u borbama za honorar od oko 2.000 američkih dolara, ali da broj žrtava među njima sve veći.
Pozivajući se na informacija američkog ministarstva odbrane, WSJ tvrdi da je Turska do sada poslala već blizu 5.000 plaćenika iz Sirije i u Libiju.
Ankara je odbacila optužbe da šalje plaćenike u Nagorno Karabah, prenosi Tanjug.

Doživotni zatvor za silovanje i ubistvo američke naučnice na Kritu
ATINA - Grčki sud osudio je na doživotni zatvor 28-godišnjeg muškarca zbog silovanja i ubistva američke naučnice Suzane Iton koja je učestvovala na naučnoj konferenciji na ostrvu Kritu prošle godine, javlja AP.
Suzane Iton (59), nestala je 2. jula 2019, blizu lučkog grada Kanija, a njeno telo nađeno je šest dana kasnije u napuštenom podzemnom skladištu koje je korišćeno tokom Drugog svetskog rata.
Rođaci su rekli da je bila u šetnji kada je napadnuta. Optuženi koji je sa Krita, pojavio se u sudu sa neprobojnim policijskim prslukom.
Iton je Njujorčanka a živela je u nemačkom gradu Drezdenu, gde je radila u Institutu za molekularnu biologiju i genetiku Maks Plank, prenosi Beta.
    </div>

  </body>
 </text>
</TEI>