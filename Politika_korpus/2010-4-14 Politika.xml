<TEI version="3.3.0" xmlns="http://www.tei-c.org/ns/1.0">
 <teiHeader>
  <fileDesc>
   <titleStmt>
    <title>Politika 2010-4-14</title>
   </titleStmt>
   <publicationStmt>
    <p></p>
   </publicationStmt>
   <sourceDesc>
    <p>https://www.politika.rs/sr/articles/archive/2010/4/14/page:1?url=</p>
   </sourceDesc>
  </fileDesc>
 </teiHeader>
 <text>
  <body>
    <div id="zdravlje">
Oprez  sa lekovima protiv alergija
Uzimanje na svoju ruku antihistaminika, lekova koji ublažavaju alergijske simptome, a uz to i isprobavanje alternativnih lekova i preparata može imati štetne posledice po zdravlje, ističu stručnjaci. Međutim čak i na Internetu postoje forumi gde oni koji misle da pate od alergija razmenjuju iskustva o raznim preparatima koje su koristili, a da se prethodno nisu obratili za mišljenje lekaru.
Reklama za takve medikamente, takođe sve je više, kao i sumnje u njihovu delotvornost koju proizvođači uglavnom ne mogu da dokažu kliničkim ispitivanjima.
Prema rečima, dr Olike Drobnjak-Tomašek, načelnice odeljenja za alergologiju i imunologiju KBC „Bežanijska kosa” ne može se svaka smetnja vezana za kožu ili sluznicu gornjih ili donjih disajnih puteva laički nazvati alergijom.
Lekove zbog toga, dodaje, treba uzimati isključivo po savetu lekara koji ima usku edukaciju u ovoj oblasti. Njeno iskustvo sa pacijentima pokazuje da mnogi rade upravo suprotno, ali takođe i da je sve više raznih preparata koji obećavaju nemoguće, a koje ljudi rado probaju. Nije ni mali broj onih koji veruju da boluju od alergije iako im to nije stručno potvrđeno.
– Nismo mi zatvoreni, ali zaista treba biti veoma oprezan prilikom davanja pozitivnog mišljenja za upotrebu ovakvih preparata. Sigurna sam da, recimo, mnogi od njih nikada ne bi prošli američki FDA (Fud end drag administrejšn) koji ima rigorozne standarde.
(/slika2)Profesionalno se, kao i mnoge moje kolege, zalažem da se pojača kontrola tržišta jer smo preplavljeni tim proizvodima, za neke zaista ne mogu da shvatim kako su dobili sertifikate i saglasnost za tako široku primenu– kaže dr Drobnjak-Tomašek.
Prodavac jednog od od takvih proizvoda o čijem je sastavu nedavno dobila informacije tvrdi, recimo, da preparat istovremeno popravlja imunitet i smanjuje simptome alergije, što je kontradiktorno, kaže naša sagovornica. Primena ovakvih „prirodnih preparata”, upozorava, može samo dodatno da iskomplikuje stanje.
– Navodi se i da je u njemu korišćena biljka iz Kine ili Anda, šo je egzotičnije to ima bolju prođu. I tek na kraju da preparat sadrži steroidne supstance. Kortikosteroidi se, naime, mogu koristiti za lečenje alergija (ali kao treća ili četvrta linija) uz strogi nadzor stručnjaka. A u ovakvim preparatima koji se nude, praktično, može da se samelje sve i svašta i dodaju kortikosteroidi. Oni će obaviti svoj deo posla, ali i oštetiti organizam– objašnjava dr Drobnjak-Tomašek.
(/slika3)Da bismo se zaštitili, ističe, neophodna je prevencija – izbegavanje i otklanjanje alergena. Kada pacijent može da definiše alergen i pokuša da se oslobodi njegovog prisustva već je 50 odsto izlečen. Preduslov da se to ostvari je validna dijagnostika, a potom i validni predlog za lečenje. Samolečenje može imati negativne posledice kao što su oštećenje funkcije jetre ili usporavanje rada srca, ako se nekontrolisano koriste pojedini sedativni antihistaminici. Ove lekove dakle treba koristiti samo ako je neophodno i to u kombinaciji sa oslobađanjem od alergena.
U Srbiji se takođe u privatnim laboratorijskim ordinacijama nude i različita skupa testiranja intolerancije pomoću krvi. Ovakvi testovi, navodno, pouzdano mogu da otkriju na šta je pacijent alergičan. Sagovornica „Potrošača” ističe i da su u dijagnostici jedini naučno priznati testovi krvi oni za određivanje alergije specifičnih „IgE” antitela. Međutim ove metode koriste se za određivanje nekih specifičnih alergija, recimo, na neke vrste grinja, polena trave, ambroziju... i prilično su skupe, pa ih čak i na zapadu mnogo ređe koriste. Njih treba raditi tek posle „prik” kožnih testova koji su opšte prihvaćeni i na koje se alergolozi oslanjaju.
Ivana Albunović i Jelica Antelj
    </div>
    <div id="moda">
Serumi peglaju bore samo u reklamama
Bolje je potrošiti novac na hidratantnu kremu sa zaštitnim faktorom nego tragove vremena i sunca na licu „lečiti“ skupim i ne baš delotvornim serumima, pokazalo je novo istraživanje „Konzumer riportsa“.
Ovaj američki potrošački magazin je pokušao da ustanovi kolika je uistinu efikasnost nekoliko preparata koji se prodaju sa obećanjem da će vratiti vreme unazad. Pored seruma za ublažavanje bora na probi su bili i preparati za borbu protiv ćelavosti, ali i farbe za sedu kosu.
„Konzumer riports“, iza kojeg stoji uticajna i od oglašivača nezavisna Potrošačka unija, obavio je pre dve godine slično ispitivanje krema protiv bora i zaključak je i tada bio sličan: neizbežni znaci starenja nestaju kao od šale samo u reklamama, a dame u teglicama kupuju ništa drugo do – nadu.
Ovo je međutim bio prvi put da testiraju serume – fluide laganije od krema koje koža brzo upija i koji, navodno, „vidljivo smanjuju bore“.
Testirano je devet seruma koji se prodaju po ceni od 20 do 64 dolara za minijaturnu bočicu (uključujući „lankom”, „olaj” i „neutrogenu”), među njima i jedan koji čak obećava „fejs lifting za pet minuta“.
Osamdesetak muškaraca i žena punih šest nedelja je koristilo različite proizvode na različitim stranama lica. Fotografisani su aparatima visoke rezolucije pre početka upotrebe, posle prve primene i po isteku šest nedelja, jer je to obično period koji se u reklamama pominje kao vreme kad rezultati postaju sasvim vidljivi. Žiri je na kraju analizirao fotografije, ali nijedan proizvod nije imao učinak kao u reklami. Najbolje su se pokazali proizvodi marki „dermasilk“ i „neutrogena“, ali je i kod njih efekat bio manji od onog koji se obećava.
„Nijedan od testiranih proizvoda nije eliksir mladosti. Neki su neznatno smanjili bore kod jednog broja ljudi, ali promene su bile zanemarljive“, kaže jedan od urednika ovog magazina.
Najskuplji je čak pokazao najgore rezultate – serum marke „barts biz“.
Nauka kaže da su u borbi protiv starenja najefikasniji retinoidi, agresivni oblik vitamina A koji se u SAD izdaje na lekarski recept. On sprečava gubitak kolagena, glavni uzrok nastajanja bora.
Poruka potrošačima je jasna: vratite se na osnovne stvari kao što su upotreba hidratantnih krema i zaštita od sunca. Svako ko ipak želi da proba neki od antirida u obliku seruma, treba da bude svestan da je učinak minimalan, ako ga uopšte ima, kaže Džejmi Herš, pomoćnik urednika rubrike Zdravlje.
Ništa bolje nisu prošli ni preparati koji se očajnim muškarcima reklamiraju kao čudesna sredstva za sprečavanje opadanja kose.
Najbolje rangirani lek po efikasnosti, pilule „propecija“ koje se dobijaju na recept, zadovoljile su relativno mali broj korisnika – tek četvrtinu muškaraca. „Rogejn“, preporučen i pripadnicama nežnijeg pola, iako kod njih može da izazove neželjenu pojavu u vidu pojačane maljavosti, uglavnom je ocenjen kao nedelotvoran u anketi koja je obuhvatila 8.000 muškaraca i žena.
„Preparati protiv ćelavosti usmereni su na posebno osetljiv segment populacije. Ovo duboko lično pitanje velika je patnja mnogih koji žele da veruju da je čarobna pilula tu negde na dohvat ruke. Na kraju, najbolji lek je možda prihvatanje i uteha u činjenici da se dosta može uštedeti na šamponima i fenovima“, kaže Tod Marks, jedan od urednika „Konzumer riportsa“.
Ipak, za još jedan siguran znak starenja – sede vlasti – rešenje postoji i stvarno je na dohvat ruke. Istraživanje je pokazalo da za manje od 13 dolara može da se kupi farba za kosu za kućnu upotrebu koja efikasno pokriva sede vlasi i desetostruko smanjuje troškove u odnosu na odlazak u frizerski salon.
    </div>
    <div id="tehnologija">
Trećina Srbije još surfuje dial up-om
Korisnici interneta u Srbiji sve više prate svetske trendove, ako je suditi prema zvaničnim podacima Republičkog zavoda za statistiku i Republičke agencije za telekomunikacije, a koji pokazuju da je protekle godine broj onih koji imaju brzu internet vezu prvi put bio veći od broja korisnika spore dial up konekcije.
Tako, gotovo 40 odsto onih koji surfuju koristi ADSL vezu, a modemsku dial up nešto manje od 30 odsto korisnika. Raste i učešće internet usluga koje nude kablovski operateri i kablovski internet ima 23 odsto klijenata.
– Broj pretplatnika koji koriste dial up svake godine drastično opada, a raste broj korisnika širokopojasnog pristupa, putem različitih tehnologija – kažu u RATEL-u.
Ipak, broj onih koji koriste sporu dial up vezu i dalje je veliki. Jer, trećina korisnika Interneta i dalje je spremna da koristi lošu i skuplju vezu i da minutima cupka pored računara dok čeka na otvaranje internet stranica. A o skidanju muzike i filmova nema ni reči. Tako je, čini se, mnogima i to lakše nego da sklapanjem ugovora sa internet distributerom u poštansko sanduče počne da im stiže još jedan račun.
A ko se odluči da zameni sporu modemsku vezu novom i bržom, nailazi na sledeći problem – kako odabrati i za koju ponudu se odlučiti. Tu je ADSL, kablovski internet, bežični. U čemu se zapravo razlikuju ove internet veze?
– Razlika u ovim vidovima konekcije je pre svega u načinu pristupa Internetu. U slučaju dial up-a i ADSL-a Internetu se pristupa putem telefonske linije, s tim što korišćenjem ADSL 
konekcije linije ostaju slobodne za telefoniranje. Druga razlika je u brzinama protoka, koje kod ADSL-a idu do 16 megabajta po sekundi, a kod iznajmljenih linija do čak nekoliko gigabajta po sekundi, u zavisnosti od potreba klijenta – objašnjavaju u „Eunetu”.
Za razliku od toga, brzina dial up veze je svega 64 kilobajta po sekundi, što je nekoliko desetina puta manje. Osim toga, brze veze nisu skupe, a cene su iste u svim gradovima.

– Cene za ADSL počinju od 799 dinara, a za dial up od 40 para po minutu i iste su na teritoriji cele Srbije – kažu u „Eunetu” i dodaju da imaju 30.000 pravnih i 400.000 fizičkih lica kao korisnike.
Prema podacima RATEL-a, u Srbiji ima 199 evidentiranih internet provajdera, a najveći broj korisnika imaju SBB, Ju net, Telekom Srbija, Verat, Beotelnet, Absolut ok, Eunet, Ikom, PTT Srbija...
Pokrivaju gotovo sva veća naseljena mesta u zemlji, tako da danas svako ko ima telefonsku liniju može da surfuje Internetom. Ipak, ne mogu svi da dobiju kvalitetnu vezu.
Korisnici koji hoće ADSL najpre bi trebalo da provere da li njihova telefonska centrala i računar raspolažu neophodnim kapacitetima za takvu vezu.
– Preduslovi za ADSL pristup Internetu su telefonska linija bez dvojničke kutije, telefonska centrala sa slobodnim ADSL portovima i računar sa USB portom – objašnjavaju u „Telekomu” i dodaju da u Srbiji ima 450.000 ADSL korisnika.
Ponekad je potrebno pisati molbu kako bi se ovi uslovi stekli i potom čekati i nekoliko nedelja, ali ko je osuđen na staru centralu i ima dvojnika, moraće da se zadovolji starim dial up-om ili da izabere kablovski internet kao alternativu. Neće pogrešiti jer je brzina protoka, ali i cena slična, ali, jedini uslov jeste da u zgradi ili kući ima kablovsku televiziju.
Kablovski internet se uspostavlja pomoću veze koju pruža kablovski operater i kablovskog modema.
Zastupljenost internet priključaka najveća je u Beogradu i iznosi 48,6 odsto, u Vojvodini 37,9, a u centralnoj Srbiji 30,50, pokazuju podaci Republičkog zavoda za statistiku. Značajne razlike postoje i između gradskih i seoskih naselja. U urbanim predelima 46,9 odsto građana koristi Internet, a u ruralnim 22 odsto.
Dileme nema. Prednosti ADSL i kablovskog interneta su brojne. Jeftiniji su, mesečni račun iznosi u proseku oko 1.000 dinara, telefon nije zauzet, nema čekanja na uspostavljanje veze, niti stižu uvećani računi za telefon.
RATEL-ov pravilnik o Internetu i prenosu podataka
Član 16: Imalac odobrenja za internet usluge dužan je da na internet strani objavi usluge koje nudi i cene njihovog korišćenja. Na internet strani imaoca odobrenja najmanje 14 dana unapred mora da bude postavljeno i obaveštenje o promeni uslova pružanja usluga.
Član 19: Imalac odobrenja za internet usluge obavezan je da na svojoj internet strani učini dostupnim pokazatelje kvaliteta internet usluga. Odgovoran je u za otklanjanje kvarova i ispravljanje svih nedostataka u svojoj nadležnosti na svojoj opremi, a vreme za otklanjanje ovih kvarova ne može biti duže od 48 sati.
    </div>
    <div id="vesti">
Nisam ogorčen i osvetoljubiv čovek
BEOGRAD – Nekadašnji predsednik Srbije Milan Milutinović, koji je u Haškom tribunalu oslobođen optužbi za zločinu na Kosovu, izjavio je da "nije ogorčen i osvetoljubivim čovek" i pored toga što je pet godina proveo u zatvoru u Sheveningenu.
U intervjuu Radio-televiziji Srbije (RTS), prvom od kako je prošle godine oslobođen optužbi u Haškom sudu, Milutinović je rekao da ima osećaj gorčine zbog toga što je bio odvojen od porodice i zato što je, iako nevin, proveo pet godina u zatvoru Sheveningenu.
"Ali ne u meri da bih bio ogorčen i osvetoljubiv čovek", rekao je Milutinović i dodao da su mu i pored osećaja samoće dani u Sheveningenu brzo prolazili.
Na pitanje da li je u Hagu razgovarao s drugim osuđenicima, on je kazao da "tamo postoji nepisano pravilo da se o slučajevima ne razgovara".
Rekao je i da se samo dva tri puta video na hodniku s bivšim predsednikom SR Jugoslavije Slobodanom Miloševićem, jer su bili smešteni na različitim spratovima.
Milutinović, koji je predsednik Srbije postao kao funkcioner Socijalističke partije Srbije, naveo je da danas nema političkih ambicija i da je u tom smislu dostigao vrh.
On je ocenio da je na Kosovu bilo zločina na obe strane i ponovio da su po Ustavu vojska i MUP bili van njegove nadležnosti.
"Ja po Ustavu (kao predsednik Srbije) nisam imao pravo da naredim ništa bilo kom vojniku ili bilo kom policajcu ni na koji način", rekao je Milutinović.
"Vojska je uvek na nivou federacije, a u ratnim uslovima i policija. Inače, policija je u mirnodopskim uslovima pre svega u rukama vlade", kazao je Milutinović.
Govoreći o pregovorima Rambujeu početkom 1999, on je rekao da oni nisu unapred bili osuđeni na propast ali da je saglasnost unutar Kontakt grupe bila različito konstituisana.
"Možda je i bilo mogućnosti da dve delegacije (SRJ i kosovskih albanaca) direktno razgovaraju", kazao je Milutinović i dodao da je konferencija u proceduralnom smislu bila manjkava.
"Nije postojalo jedinstvo unutar Kontakt grupe kako dalje raditi, tako da su izboksovali tekst sporazuma koji je bio povoljniji za Albance", naveo je Milutinović i dodao da su amandmani prevagnuli tako da delegacija Beograda nije mogla da potpiše takav tekst.
Na pitanje kada je Srbija izgubila šansu da nešto ozbiljno uradi na Kosovu, Milutinović je naveo da je to teško reči i da je svaka vlast imala problema na Kosovu i da ih je rešavala na različite načine.
On je kazao da je još 1996. godine imao ideju da SAD na Kosovu pod komercijalnim uslovima uspostave svoje vojne baze. "Mislim da bi u tom kontekstu mnoge stvari išle drugačije", naveo je Milutinović.
Za zločine na Kosovu 1999, Haški tribunal je osudio bivšeg potpredsednika tadašnje Savezne vlade Nikolu Šainovića, ministra odbrane Dragoljuba Ojdanića, načelnika Generalštaba Nebojšu Pavkovića, kao i generala Vladimira Lazarevića i generala policije Sretana Lukića.

Podrška Obami pala ispod 50 odsto
VAŠINGTON – Podrška američkom predsedniku Baraku Obami pala je ispod 50 odsto, uprkos zakonu o zdravstvenoj zaštiti i znacima ekonomskog oporavka, pokazalo je poslednje ispitivanje javnog mnjenja koje je sprovela agencija AP.
Svega 49 odsto Amerikanaca podržava način na koji Obama obavlja predsedničku dužnost, dok je samo 44 odsto njih zadovoljno kako je predsednik SAD rešio pitanje reforme zdravstva i problem ekonomske krize.
To je još niži rejting Obame nego prošlog septembra, kada je podrška građana SAD njegovom radu pala na 50 odsto. Nakon toga porasla je na 56 odsto, da bi prošlog meseca pala na 53 odsto.
Prema istom istraživanju, i Obamina Demokratska partija kotira se slično kao i on.
Prvi put ove godine razlika u podršci demokratama i republikancima svela se na samo tri procentna poena. Oko 41 odsto Amerikanaca podržava Demokratsku partiju, naspram 38 odsto onih koji su pristalice Republikanske partije.

DEA: Srpska agencija lider u regionu
BEOGRAD – Direktor američke Agencije za suzbijanje trgovine narkoticima ( DEA) za Evropu i Afriku, Rasel Benson, preneo je direktoru BIA Saši Vukadinoviću zadovoljstvo uspešnim okončanjem akcije "Balkanski ratnik" i istakao ulogu BIA kao pouzdanog partnera i lidera u regionu u borbi protiv organizovanog kriminala, rečeno je Tanjugu u BIA.
Direktor DEA ( Drug enforcement administration) posetio je danas Bezbednosno informativnu agenciju.
Tom prilikom, kako je rečeno Tanjugu, Benson i njegov domaćin Saša Vukadinović, direktor BIA, izrazili su obostrano zadovoljstvo zbog uspešnog okončanja akcije "Balkanski ratnik", u kojoj je zaplenjeno 2,7 tona kokaina.
Sastanku je prisustvovao Miljko Radisavljević, tužilac za organizovani kriminal.
Benson je u obraćanju prisutnima istakao ulogu srpske bezbednosne agencije u toj akciji kao njenog pokretača i pouzdanog partnera tokom realizacije zaplene kokaina.
On je takođe istakao ulogu BIA kao lidera u regionu u borbi protiv organizovanog kriminala.

Bombaški napadi u Solunu
SOLUN –

Eksplozivna naprava, sastavljena od kanistera sa gasom, eksplodirala je večeras ispred ulaza u kancelarije poslanika Hristosa Protopapasa, člana vladajuće grčke partije PASOK.
U eksploziji su oštećena vrata kancelarije, a požar je ugasio jedan građanin pre nego što je stigla vatrogasna služba, prenela je grčka novinska agencija ANA.
Ranije danas izvedena je serija napada zapaljivim bombama u kojima su izazvane samo materijalne štete, a među metama su bile kancelarije tri poslanika.
Ručno izrađene eksplozivne naprave oštetile su kancelarije poslanika Evropskog parlamenta Mihalisa Tremopulosa i poslanika grčkog parlamenta Kirjakosa Velopulosa, iz desničaske i hrišćanske stranke LAOS. Policija je neaktivirane zapaljive bombe pronašla i ispred kancelarije poslanice opoziciona Nove demokratije (ND) Elene Rapti i poslovne zgrade biznismena Nikosa Galisa, bivšeg reprezentativca Grčke u košarci.
U poslednje vreme, ovakvi napadi su česti u Grčkoj, pre svega u Atini i Solunu, a policija smatra da su oni delo anarhističkih i ekstremno levičarskih grupa.

EU: Srbija mora rešiti problem zaduživanja
BRISEL – Srbija u dogledno vreme mora rešiti probleme velikih spoljnotrgovinskih i budžetskih manjkova kroz privlačenje posustalih stranih investicija i domaća ulaganja u konkurentnu proizvodnju i izvoz.
To je ocena, koju su agenciji Beta preneli upućeni evropski zvaničnici u Briselu, ističući da će se u protivnom zemlja suočiti s problemom da se manjkovi ne mogu više podmirivati novcem od privatizacije, kao ni kreditima, odnosno bespovratnim finansijskim „injekcijama” iz EU ili drugih spoljnih izvora.
Sagovornici Bete upozoravaju da je i EU na samom mukotrpnom početku izvlačenja iz ekonomske recesije, tako da i srpska privreda, usmerena pretežno ka EU, mora biti preokrenuta ka smanjivanju deficita, rastu proizvodnje i izvozu.
Na pitanje da li kriza budžetskog deficita i ogromnog javnog duga Grčke, koja je uzdrmala i sistem evra, može uticati neposredno, ali i kao „loš primer” za region Zapadnog Balkana, rečeno je da će bitno biti da se vide eventualne posledice po plasmane grčkih banaka i investitora u region.
Veoma je povoljna okolnost, rekli su funkcioneri u EU, što je Srbija na finansijskom planu vodila „vrlo uzdržanu politiku i nije bilo nikakvih ozbiljnih veza sa svetskim rizičnim i spekulantskim fondovima”.
Funkcioneri u Briselu su zamoljeni su da kažu kako se u EU gleda na činjenicu da i Hrvatska, koja se približila članstvu u EU, isto kao i za region bitna Srbija, ne uspevaju da smanje budžetske i spoljnotrgovinske deficite, uz izvoz koji je u slučaju Hrvatske po stanovniku pet puta, a u slučaju Srbije deset puta manji nego u Sloveniji.
Odgovor je glasio da jeste činjenica da i kriza u Evropi utiče na oklevanje investitora, ali da se došlo do granice kad manjkovi postaju neodrživi.
Na sredstva od privatizacije, koja su mahom utrošena na popunjavanje budžeta, uskoro neće moći da se računa, naveli su evropski zvaničnici dodajući da će jedino privlačenjem investicija i rastom proizvodnje i izvoza srpska, isto kao i hrvatska i ostale vlade u regionu, moći dugoročnije da obezbede da se budžet puni postojano „zdravim sredstvima” iz poreza i drugih priliva.
Funkcioneri u EU naglašavaju da posebno u Evropskoj komisiji postoji vidna zabrinutost zbog stalnog uvećavanja budžetskih i spoljnotrgovinskih deficita u zemljama Zapadnog Balkana koje su u procesu pristupanja Evropskoj uniji.
Oni su naglasili da će biti „dobrodošle sve mere koje bi Srbija preduzela da zaustavi povećanje tih deficita”, uključujući valjan zakonski i institucionalni okvir i bitku protiv korupcije.
Nadležni za saradnju sa zemljama Zapadnog Balkana ističu da se zato povoljno gleda na nastavak dijaloga Beograda s Međunarodnim monetarnim fondom, s ciljem da se ispune svih uslovi za povlačenje druge tranše kredita MMF-a, kao na i nastojanja srpske vlade da popravi tu situaciju.
Nastalo stanje, kako su primetili, „uopšte nije lako i zahteva donošenje teških odluka u cilju smanjivanja troškova i priliva sredstava, budući da su investicije sasvim oskudne, a nema izvoza”.
„Ono što jeste povoljno, a na čemu posebno insistira Evropska komisija kroz proces stabilizacije i pridruživanja sa zemljama Zapadnog Balkana, jeste da se stvori valjan, stabilan zakonski i institucionalni okvir, koji bi stvorio dobru klimu za potencijalne posebno investitore iz Evropske unije”.
U Briselu zato smatraju da je veoma pozitivno što je u decembru stupio na snagu trgovinski deo Sporazuma o stabilizaciji i pridruživanju(SSP) EU-Srbija.
Investitori iz EU, zainteresovani za ulaganja u Srbiju, dosad su tražili odgovore od nadležnih u Briselu na pitanje „kuda to ide Srbija, a sad je jasnije da je to put u Evropsku uniju, posebno kad se krene i u ratifikaciju SSP-a”.
S tim u vezi je jako važno i „ništa ne sprečava srpske vlasti da uspostave odgovarajući zakonski i institucionalni okvir, kako bi se pokazalo da sistem i propisi postojano deluju, tako da investitori, proizvođači i izvoznici znaju kako mogu poslovati i delovati”.
Zato Evropska komisija i traži da se reforma srpskog pravosuđa „valjano doradi i otklone što je više moguće uočene manjkavosti”.
Bitno je da se ima „dobro ekonomsko vođstvo, a na čelu srpske vlade je iskusan ekonomista i zato postoji nada da će srpske vlasti naći rešenja koja se nužno nameću”, naveli su evropski zvaničnici.
Dragan Blagojević, dopisnik Bete

Jagland: Srbija izvor stabilnosti u regionu
Predsednik Srbije Boris Tadić razgovarao je juče u Beogradu s generalnim sekretarom Saveta Evrope Torbjornom Jaglandom o reformskim procesima u Srbiji i dobroj saradnji zemlje s tom organizacijom, saopšteno je iz kancelarije srpskog predsednika.
Predsednik Srbije je istakao značaj statusno neutralne uloge Saveta Evrope na Kosovu i izrazio zahvalnost zbog aktivnosti SE na zaštiti kulturnog nasleđa Srba na Kosovu.
Kako se navodi, tokom susreta bilo je reči i o „sve boljoj saradnji Srbije s državama u regionu i u tom kontekstu je pomenuto nedavno usvajanje Deklaracije o Srebrenici u Narodnoj skupštini Srbije”.
Torbjorn Jagland je, posle sastanka u Vladi Srbije sa potpredsednikom srpske vlade za evropske integracije Božidarom Đelićem,ocenio da su u Srbiji sprovedene impresivne reforme i da je Srbija sada izvor stabilnosti u regionu:
Generalni sekretar SE je, kako prenosi Beta, ocenio da je rezolucija o Srebrenici veoma važan korak ka pomirenju u regionu. „Sve u svemu mogu reći da je Srbija sada izvor stabilnosti u regionu, dok je u prošlosti bila izvor nestabilnosti”, rekao je generalni sekretar SE. 
Jagland je rekao i da je obavestio Vladu Srbije da je savet ministara SE odlučio da postpristupni monitoring u vezi sa Srbijom zameni redovnim analizama što, kako je naveo, obeležava novu fazu odnosa SE i Srbije. 
Đelić je rekao da je u razgovoru s Jaglendom predočio reforme koje je Srbija sprovela u proteklih nekoliko godina, naročito u sklopu evropskih integracija. 
On je rekao da je SE važan partner Srbije na putu u EU, jer se Evropska komisija oslanja na ocene i analize ove institucije u domenu ključnih političkih kriterijuma za ulazak u EU poput prava manjina, ljudskih prava, vladavine prava i pravosuđa. „Očekujemo da SE nastavi s politikom poštovanja prava i da neće prihvatiti bilo kakvu inicijativu za učlanjenje Kosova”, rekao je Đelić. 
On je rekao da Srbija sarađuje s Bankom za razvoj SE u projektima vrednim 30 miliona dolara posvećenim pitanju izbeglica, vanrednih situacija, ekonomija znanja i socijalno ugroženih grupa poput Roma. 
Đelić je kazao da je predstavio listu novih projekata vrednih 96 miliona evra i da će kada u Beograd u junu dođe guverner te banke Srbija predložiti projekte vredne 300 miliona evra. 
Predsednik Vlade Srbije Mirko Cvetković izjavio je juče, tokom razgovara sa Torbjornom Jaglandom, da saradnja koju Srbija ostvaruje sa Savetom Evrope rezultira brojnim reformskim procesima u oblasti pravnog i institucionalnog uređenja zemlje, navodi se u saopštenju iz Cvetkovićevog kabineta, koje prenosi Tanjug. „Smatramo da će 2010. godina biti izuzetno važna za proces evropskih integracija celog regiona. Takođe, verujemo da će Evropska unija uvažiti naše napore koje ulažemo u cilju približavanja EU i da će, u skladu sa tim, Srbija u najkraćem roku steći status kandidata za članstvo u EU”, istakao je premijer Cvetković.
Jagland je nakon susreta sa predsednicom parlamenta Slavicom Đukić-Dejanović istakao da se Savet Evrope na Kosovu angažuje u vezi sa ljudskim pravima, pitanjima relevantnim za statusni proces i podizanje standarda.
Slavica Đukić-Dejanović je posebno istakla da „Savet Evrope treba da se angažuje u zaštiti ljudskih prava u pokrajini, jer je odnos prema nealbanskom življu civilizacijska sramota današnjice”, piše u saopštenju.
U razgovoru sa šefom stalne delegacije Narodne skupštine Srbije u Parlamentarnoj skupštini Saveta Evrope Dragoljubom Mićunovićem, Jagland je je upoznao članove stalne delegacije s planom i procesom kojim bi EU kao pravno lice pristupila Konvenciji o zaštiti ljudskih prava i radu Suda za ljudska prava u Strazburu. Kako se navodi u saopštenju, koje prenosi Beta, Jagland je naglasio da bi se time sve zemlje EU spojile u jedan pravni okvir, čime bi se obezbedio jedinstveni pravni prostor i za velike i za male zemlje.

Crna Gora ustupa Srbiji šest „Galeba G-4"
BEOGRAD – Crna Gora će Vojsci Srbiji ustupiti šest aviona tipa „Galeb G-4” koji su ostali u toj državi posle raspada nekadašnje državne zajednice Srbija i Crna Gora, izjavio je danas ministar odbrane Dragan Šutanovac.
On je rekao novinarima na aerodromu „Batajnica”, posle potpisivanja sporazuma o razmeni sredstava i dokumentacije sa crnogorskim kolegom Borom Vučinićem, da će Srbija toj državi ustupiti za uzvrat određen broj akcija u preduzeću „Novi prvoborac” u Herceg Novom.
Šutanovac i Vučinić prethodno su zajedno pustili u rad trenažer za obuku pilota, koji je vlada Crne Gore prošle godine poklonila Srbiji.

Štrajk u kompaniji „Knjaz Miloš”
ARANĐELOVAC – U kompaniji „Knjaz Miloš” u Aranđelovcu počeo je generalni štrajk.
Oko 300 radnika prve smene obustavilo je proizvodnju vode i sokova, a kako nas je obavestio predsednik Samostalnog sindikata Živorad Kolarević, u štrajku je i stotinak radnika Distributivnog centra u Beogradu.
Prema Kolarevićevim rečima, skoro 12-časovni pregovori sa poslodavcem nisu uspeli, jer je zapelo oko jedne reči - „prevashodno”.
U pregovorima je, kako je rekao, veliku kooperativnost pokazao direktor za kooperativne i regulatorne poslove Rade Pribićević, ali potpis na sporazum nije hteo da stavi generalni direktor Mihailo Janković.
Kolarević je dodao da se, za razliku od poslodavca, sindikat ponaša odgovorno, tako da je u fabrici obezbeđen minimum proizvodnje od 20 odsto.
Štrajk će biti nastavljen do ispunjenja zahteva o obustavi iskazivanja viška od 106 radnika, povećanju zarada zaposlenih koji rade najjednostavnije poslove i poštovanju kolektivnog ugovora.
----------------------------------------------
Rukovodstvo „Knjaza”: Sindikat nije bio spreman na ustupke
ARANĐELOVAC – Direktor za korporativne i regulatorne poslove kompanije „Knjaz Miloš” u Aranđelovcu Rade Pribićević izjavio je Tanjugu da sindikat u tom preduzeću, u kome je počeo generalni štrajk, obustavom proizvodnje vode i sokova, nije bio spreman na ustupke.
„Nije baš tačno da pregovori poslodavca sa sindikatom nisu uspeli zbog jedne reči, možda je zapelo oko te reči 'prevashodno', ali je ona bila ključna”, rekao je Pribićević i naveo da za sindikat nije bilo prihvatljivo ništa od onoga što je poslodavac predlagao.
„Njihov ultimatum se sveo na to da se mi odreknemo prava na organizovanje programa tehnološkog viška, što je pravo koje nam je kolektivnim ugovorom i zakonom zagarantovano”, istakao je on i dodao da je pregovaračka strana rukovodstva ponudila sindikatu dvomesečni moratorijum na bilo kakve dobrovoljne odlaske i obnovu razgovora po isteku tog roka.
„Ponudili smo da se putem raznih mera reorganizacije radnog vremena, upućivanja na rad kod drugog poslodavca, eventualnog linearnog smanjenja ličnih dohodaka, u što većoj mogućoj meri izbegne napuštanje kompanije, ali ništa od svega toga za sindikat nije bilo prihvatljivo”, istakao je Pribićević.
„Nakon deset sati pregovora, u dva ujutro, pod pritiskom mase od 200 ljudi koja se okupila ispred fabrike, mi smo procenili da nema prostora za dalje pregovore”, rekao je on, ali je naveo da je rukovodstvo kompanije spremno da nastavi pregovore, „zato što je štrajk najgore rešenje za sve”.
Pribićević je rekao da su razgovori „u suštini, ostali zaglavljeni na prvom zahtevu, a to je da nema tehnološkog viška”.
„U kompaniji koja je iskazala gubitak u prošloj godini, koja je u problemima, kao što je u problemima cela branša, pa i cela srpska privreda, vi jednostavno ne možete da se odreknete te mogućnosti”, rekao je Pribićević, naglasivši da je rukovodstvo ponudilo da se pokuša da se problem reši programom dobrovoljnog napuštanja kompanije, ali da „nema garanciju da će se ljudi javiti”.

Galuči: Za sever Kosova nadležnost UN
BEOGRAD – Bivši predstavnik UN u Kosovskoj Mitrovici Džerard Galuči ocenio je da strategija EU za sever Kosova najverovatnije neće uspeti i da bi nadležnost ponovo trebalo da preuzmu UN, odnosno UNMIK.
„Međunarodna zajednica će, u jednom trenutku, morati da pronađe realniji pristup za sever, prihvatljiv za kosovske Srbe, koji će služiti kao prelazno rešenje i pomoći normalizaciji života dok pitanje statusa ne bude rešeno”, naveo je Galuči u analizi situacije na severu Kosova, objavljenoj na internet sajtu organizacije „Transkonflikt”.
Podsećajući da na severu pokrajine već dugo ne funkcionišu ključne institucije „nezavisnog Kosova”, ali da funkcionišu srpske institucije, Galuči je napomenuo da se Beograd ne protivi pristupu međunarodne zajednice južno od Ibra i da, stoga, ni Priština ne bi trebalo da se protivi međunarodnom pristupu za sever.
„Pristup za sever na statusno neutralan način znači raditi s postojećim lokalnim institucijama”, naveo je Galuči.
„To bi moglo da bude postignuto dogovorom sa Srbijom o sudu čija bi jurisdikcija bila ograničena na sever, uz poštovanje propisa i zakona UNMIK, sa sudijama i drugim službenicima koje bi birali Srbi, a imenovao UNMIK i koji bi delovali pod zastavom UN”, predložio je Galuči i podsetio da je to isto učinjeno s kosovskim institucijama u južnom delu pokrajine.
On je, međutim, izrazio uverenje da to ne može da izvede EU, već samo UNMIK.
„Osim ukoliko EU ne uspe da izvede čudo... izgleda da je vreme da se palica vrati UN”, naglasio je američki diplomata u penziji.
Kada je reč o statusu Kosova, američki diplomata u penziji smatra da mišljenje Međunarodnog suda pravde o legalnosti proglašenja nezavisnosti Kosova neće samo po sebi rešiti to pitanje.
„Verovatno će biti nužan dogovor sa Srbijom i u okviru Saveta bezbednosti UN, a možda čak i pregovori Beograda i Prištine”, ocenio je Galuči.

U zemljotresu u Kini 400 žrtava
PEKING – Broj poginulih u zemljotresu koji je pogodio severozapadni deo Kine popeo se na 400 prema novom bilansu, dok je više od 10.000 povređeno, javila je kineska državna televizija.
Zemljotres koji se noćas po srednjeevropskom vremenu dogodio u slabo naseljenoj planinskoj provinciji Ćinghai, blizu Tibeta, bio je jačine 6,9 stepeni, prema američkom Geofizičkom institutu. Kineski stručnjaci procenjuju da mu je jačina bila 7,1 stepeni.
Posle prvog udara američki institut je registrovao šest potresa jačine pet stepeni ili više tokom tri naredna sata.
Televizijski snimci pokazuju veliki broj srušenih kuća, a lokalni zvaničnici javljaju da je dostavljanje pomoći otežano zbog puteva blokiranih odronima zemlje i poremećenih telekomunikacija.
Epicentar je bio u oblasti Jušu, na jugu provincije Ćinghai uglavnom naseljene stočarima i zemljoradnicima.
Službe za spasavanje uklanjaju šut od srušenih zgrada pošto nema odgovarajućih mašina a biće teško i da se dopreme jer je većina puteva koja vodi do obližnjeg aerodroma oštećena.
Lokalni vojni zvaničnik Vu Jong rekao je da je akcija spasavanja otežana i zbog srušenih telefonskih linija, jakog vetra i čestih dodatnih potresa.
----------------------------------------------
Tadić uputio saučešće Hu Đintauu
BEOGRAD – Predsednik Srbije Boris Tadić uputio je telegram saučešća predsedniku Narodne Republike Kine Hu Đintau povodom zemljotresa koji je pogodio tu zemlju, saopštila je Pres služba predsednika Republike.
„Građane Srbije i mene lično duboko je potresla vest o gubitku velikog broja ljudskih života. Najiskrenije saosećamo sa porodicama nastradalih i kineskim narodom. Primite izraze mog dubokog saučešća”, poručio je predsednik Srbije.
    </div>
    <div id="kolumna">
U zatvoru je moguće završiti srednju školu
Prema evropskim zatvorskim pravilima Saveta Evrope rad osuđenika je definisan kao pravo, što je i kod nas prihvaćeno: njihovo radno angažovanje je deo dobrovoljnog tretmana, a ne obaveza i nikada se ne sme koristiti kao kazna.
Naša iskustva pokazuju da zatvorenici koji su došli na izdržavanje kazne sa formiranim radnim navikama uglavnom prihvataju i radno angažovanje u zatvoru, pogotovo što na taj način dane doživljavaju sadržajnije. Posle rada se odmaraju, i taj odmor se zaista doživljava kao pravi dnevni odmor. Mlađi osuđenici, međutim, uglavnom nemaju radne navike, i mi pokušavamo da ih motivišemo da se angažuju. Ili da završe školu, jer u zavodima u Sremskoj Mitrovici, Valjevu i u VPD u Kruševcu moguće je završiti osnovnu, odnosno srednju školu.
Od ukupnog broja osoba na izdržavanju kazne u proseku jedna trećina je uključena u neke proizvodne programe. Neki su zaduženi za održavanje objekata, čišćenje prostorija, pripremu hrane itd. Ali sve je to isključivo na bazi njihovog pristanka. Mnogim osuđenicima je važno da imaju tzv. stalno radno mesto, jer tako su ispunili svaki dan.
Rad zatvorenika u ustanovama je i zakonom regulisan, i to zakonom o radu. Tim zakonom je određeno njihovo radno vreme, pa i pravo na godišnji odmor. Često se zato dešava da mlađi ljudi koji izdržavaju kazne prvi put u KPZ dobiju rešenje o godišnjem odmoru. Pa ako njihov tretman to dozvoljava, moguće je da koriste godišnji odmor van ustanove.
Za ljude koji nisu radno sposobni organizujemo takozvane okupacione aktivnosti. To je rad u sekcijama, likovnoj, muzičkoj, dramskoj. U KPZ Sombor već 15 godina organizuju likovnu koloniju u koju se uključuju i osuđenici iz drugih zavoda.
U rad kolonije se uključuju samo osuđena lica koja imaju poluotvoreni ili otvoreni tretman. U Somboru borave i rade po nekoliko dana sa našim eminentnim umetnicima. U koloniji ih bude po dvadesetak. Od pre nekoliko godina organizujemo i koloniju u KPZ u Valjevu.
Od proizvodnih pogona imamo, na primer, proizvode drvne industrije u KPZ u Požarevcu, Somboru, Ćupriji i Sremskoj Mitrovici. Zatvorenici izrađuju košnice, palete, suncobrane, reklamne artikle, šah garniture, radne stolove, ormane, stolice, baštenske garniture, klupe. Radi se i primarna obrada drveta (rezana građa), zatim kombinacije drvo-kovano gvožđe, pa drvene kućice sa kosim krovom. Proizvodi metalske industrije su iz Zabele, Niša, Valjeva, Novog Sada: proizvode se ulične kante, kandelabri, zaštitne ograde, metalne kasete, kreveti, šporeti (,,preporod”), bojleri (,,deligrad”), kontejneri, portirske kućice. Zatim, prikolice, kiperi, felne, kamionski točkovi (Sremska Mitrovica). Proizvodi tekstilne industrije su: jastučnice, čaršavi, radna odela (KPZ za žene u Požarevcu i KPZ Niš). Betonskom galanterijom se bave u KPZ Novi Sad. A poljoprivredom skoro svi zatvori jer se na taj način proizvodi hrana za osuđenike.
Proizvodni programi nisu modernizovani, tržište za plasman robe je suženo, ali pogoni i dalje rade (mnoge proizvode plasiramo lokalnim samoupravama), ali većinom ih koristimo za sopstvene potrebe, tzv. interna proizvodnja.
Osuđenici dobijaju i materijalnu naknadu za svoj rad, najmanje 20 odsto od minimalne zarade po radnom satu u republici (minimalna mesečna zarada u Srbiji je 90 dinara). Ako rade duže cena se uvećava za 50 odsto. Ovi procenti su zakonom utvrđeni. S tim što se osuđenicima dok su na izdržavanju kazne novac ne isplaćuje na ruke. Njima se zarada uplaćuje na njihov račun i oni mogu da ga troše, recimo, u kantini, a trećina im se isplaćuje u trenutku kad izlaze iz zatvora.
Iako neki smatraju da je materijalna naknada isuviše skromna treba imati u vidu i to da je ovaj rad dobrovoljan. Mi u Srbiji odnedavno realizujemo i alternativnu meru rad u javnom interesu – izvan zatvora. To je potpuno besplatan rad. Ali takođe dobrovoljan, jer sudija pita okrivljenog da li prihvata takvu kaznu.
Kad je reč o visini zarade treba imati u vidu i to da zatvorenici mnoge stvari nauče da rade i uz instruktore usavršavaju zanat. Dobijaju i diplomu, ako pohađaju školu. S tim što nigde ne piše gde su diplomu stekli.
Otpora prema radu u zatvoru obično ima u početku, ali kad se ljudi adaptiraju na uslove, uviđaju da im rad koristi, da mogu da nauče zanat i da im je dan ispunjeniji. Jer ,,smaranje” se pogotovo u zatvoru teško podnosi.
Nemamo inače informacija o tome koliko zatvorenika nastavlja da se bavi poslom koji su radili u KPZ. Smatramo da bi povratak na slobodu trebalo da bude mnogo organizovaniji. Očekujemo, u vezi s tim, veće angažovanje povereničkih kancelarija koje se otvaraju u većim gradovima. Poverenici su zaduženi za realizaciju alternativnih sankcija, ali bi trebalo i da pomažu i osuđenicima koji izađu iz zatvora. Za sada se ta pomoć svodi na jednokratnu novčanu naknadu centra za socijalni rad.
Načelnik odeljenja za tretman i alternativne sankcije
    </div>
    <div id="magazin">
Neće deveti put pred matičara
Glasine su samo glasine, a trač da će holivudska diva Elizabet Tejlor po deveti put da se uda za 29 godina mlađeg Džejsona Vintersa daleko su od istine, javljaju američki mediji.
Priču o navodnim zarukama Tejlorove i Vintersa pre nekoliko dana objavio je i „Ju-Es vikli” kojem je anonimni „izvor” izjavio kako „nije tajna da su oni već dugo zajedno i da su zaljubljeni,pa njihove zaruke ne bi bile iznenađujuće. Zasadato drže za sebe”.
Činjenica je da su se slavna glumica i Vintersu javnosti pojavljivalizajedno od 2007. godine.Britanski mediji su u to vreme naveliko pisali o njihovom „romantičnom odmoru” na Havajima gde se Elizabet, navodno, neočekivano zaljubila.
Mnogi se sada pitaju ko je, zapravo, Džejson Vinters. Odnedavno, ovaj četrdesetdevetogodišnjak je menadžer Dženet Džekson sa čijim pokojnim bratom Majklom je bio dugogodišnji prijatelj. Nije tajna da su kralj popa i Elizabet Tejlor takođe bili veliki prijatelji. Elizabet nikada nije skrivala da joj je i Vinters prijatelj. Ali, ništa više od toga.
Glumica, koja je u braku bila osam puta, od čega dva puta sa britanskim glumcem Ričardom Bartonom, demantovala je glasine izjavivši kako „te priče nisu istinite”.
„Džejson je moj menadžer i najdraži prijatelj. Volim ga svim svojim srcem”, izjavila je Tejlorova.
Njenu tvrdnju odmah su pojurili da potvrde i neki američki tabloidi a pročulo se da je tamnoputi Vinters, zapravo, već godinama u vezi sa jednim muškarcem.(/slika2)
Poslednji, osmi, put Elizabet Tejlor se udala za građevinskog radnika Lerija Fortinskog 1991. godine, da bi se pet godina kasnije razvela.
Holivudska diva proteklih godina ima daleko ozbiljnije probleme nego što je demantovanje glasina o eventualnim novim brakovima. Skoro da je vezana za invalidska kolica zbog ozbiljnih problema sa kičmom zbog kojih je čak tri puta morala da se podvrgne hirurškoj operaciji. Tejlorovoj su zamenjeni i kukovi a nakon operacije tumora na mozgu 1997. godine doživela je i srčani i moždani udar. Svojevremeno su joj dijagnostikovani i rak kože, osteoporoza, dijabetes… 
U poslednje vreme sedamdesetosmogodišnja glumica pati i od depresije i očito umorna od svega odbija da posluša savet lekara i podvrgne se još jednoj operaciji kičme.
S. Čikarić
    </div>
    <div id="kolumna">
Kako su lekari u Nju Orleansu presuđivali pacijentima
„Politika” u tri nastavka objavljuje delove reportaže dr Šeri Fink, novinarke agencije Pro publika, koja je ove godine dobila Pulicerovu nagradu za istraživačko novinarstvo. Nagrađeni tekst o događajima u bolnici u Nju Orleansu posle uragana „Katrina” (2005) objavljen je u „Njujork tajms magazinu“ u avgustu prošle godine, a priprema i višegodišnje istraživanje koštali su 400.000 dolara.
--------------------------------------------------------
Miris smrti je zapahnuo spasioca kada je otvorio drvena vrata bolničke kapele. Više od deset nepomičnih tela prekrivenih belim čaršavima ležalo je na niskim krevetima. Negde je izvirivao pramen sede kose, negde koleno. Bleda ruka prebačena preko plave spavaćice.
U roku od nekoliko dana,ova užasna scena postala je predmet istrage o tome šta se dogodilo kada je tokom uragana „Katrina” poplavljen Memorijal medikal centar u Nju Orleansu, ostavljen bez struje i vode, sa temperaturom koja je dostigla 38 stepeni Celzijusa. Istražitelje je međutim iznenadio broj mrtvih u improvizovanoj mrtvačnici i zapanjili su se kada su od zdravstvenih radnika čuli da su ugledna doktorka i dve medicinske sestre ubrzali smrt nekih pacijenata ubrizgavajući im smrtonosnu dozu lekova. Iz bolnice je izneto 45 tela, više nego iz bilo koje druge te veličine u potopljenom gradu.
U julu 2006, skoro godinu posle „Katrine”, agenti ministarstva pravde države Lujzijane uhapsili su doktorku i sestre u vezi sa smrću četvoro pacijenata. Lekarka Ana Pou branila se na nacionalnoj televiziji da joj je uloga bila da „pomogne“ pacijentima da se „izbore sa bolom“ i tog stava se drži i danas. Pošto je velika porota odbila da je optužiza drugostepeno ubistvo, ovaj slučaj je polako pao u zaborav.
Tokom četiri godine posle „Katrine”, Pouova je doprinela da se u Lujzijani napišu i uđu u proceduru tri zakona koja zdravstvenim radnicima obezbeđuju imunitet od većine građanskih parnica (mada ne u slučaju namernog kršenja propisa) u vezi sa njihovim delovanjem tokom budućih nepogoda, od uragana preko terorističkih napada do pandemije gripa. Zakon još ohrabruje tužilaštvo da sačeka rezultate lekarskog veća pre nego što donese odluku o podizanju optužnice. Pou je takođe pružala savete zdravstvenim organizacijama o pripremi za elementarne nepogode i pravnim reformama, držala je predavanja o medicini i etici na konferencijama i pred vojnim medicinarima. Svuda se zalaže da se promene standardi medicinske nege u vanrednim situacijama. Ona tvrdi da je pristanak rodbine nemoguće dobiti u takvim situacijama i da doktorima mora da se omogući da najbolesnije i najugroženije pacijente evakuišu na kraju – zajedno sa onima za koje postoji odluka „ne vršiti reanimaciju“ – pristup koji su ona i kolege koristili, kako se situacija pogoršavala tokom „Katrine”.
Doktorka Pou i ostali kažu da ono što se dogodilo u ovoj bolnici i kasnije hapšenje – koje ona opisuje kao „ličnu tragediju“ – opravdavaju promenu standarda za slučaj nepogode. Međutim, nije do kraja ispričana priča o tome šta se događalo u haotičnim danima kada je bolnica bila odsečena od sveta. Za poslednje dve i po godine došla sam do ranije nedostupnih podataka i razgovarala sa desetinama svedoka događaja u bolnici i kasnijoj istrazi.
Ti razgovori i dokumenti prikazuju doktorku Pou i njene kolege u novom svetlu. Sada je jasno da je više zdravstvenih radnika učestvovalo u odluci da se pacijentima ubrizgaju lekovi i da je mnogo više onih kojima je to urađeno nego što se prvobitno mislilo. Kada se uporede imena sa toksikološkog izveštaja i autopsije sa sećanjima svedoka i bolničkom dokumentacijom, ispada da je najmanje 17 pacijenata dobilo morfijum ili sedativ midazolam ili i jedno i drugo pošto je dugo čekana operacija spasavanja konačno ispraznila bolnicu. Neki od njih su bili izuzetno bolesni i možda ne bi ni preživeli evakuaciju.
Nekoliko njih skoro sigurno nije bilo ni blizu smrti u trenutku kada su dobili injekciju, kažu zdravstveni radnici koji su ih lečili i internista koji su imali uvid u njihove istorije bolesti i izveštaje sa autopsije koji nikada nisu objavljeni.
Dok sam radila na ovoj priči, prisustvovala sam događajima u kojima je učestvovala dr Pou. Imala sam s njom i dugačak intervju 2008, ali uporno je odbijala da razgovara o pojedinostima u vezi sa smrću pacijenata, navodeći kao razlog tri tekuća procesa i obzir prema onima koji nisu podneli tužbe. Onemogućila je novinare da prisustvuju njenim predavanjima o „Katrini” i podnela zahtev Vrhovnom sudu Lujzijane da se zabrani objavljivanje izveštaja istražitelja o smrtnim slučajevima, na 50.000 stranica, svi detalji o tome šta je dr Pou uradila i zašto možda nikada neće biti poznati. Ali njeni argumenti o spremnosti za nepogode – da zdravstveni radnici treba da budu praktično imuni od gonjenja za posao koji s dobrim namerama obavljaju u katastrofama i da akcije spasavanja života, uključujući evakuaciju, ne moraju obavezno da budu usmerene na najugruženije – moraju pažljivije da se razmotre.
Na jednom od nedavnih skupova o bolničkim planovima za slučaj nepogoda, dr Pou je postavila pitanje: „Koliko dugo zdravstveni radnici treba da budu sa pacijentima koji možda neće preživeti?“ Priča o Memorijal medikal centru nameće druga pitanja: Koji pacijenti treba da dobiju deo ograničenih resursa i ko o tome odlučuje? Šta znači pružiti najviše najvećem broju i da li taj cilj opravdava sva sredstva? Gde je granica između adekvatnog ublažavanja patnje i ubistva iz milosrđa? Kako i da li uopšte treba utvrđivati odgovornost lekara i medicinskih sestara za njihove postupke u najtežim okolnostima, posebno kada ih njihova vlada izneveri?
(PriredilaJ. Kavaja)
    </div>
    <div id="nauka">
Droga „potpuno prirodno” ubija apetit
Zelena kafa za mršavljenje firme „Elefant” koju reklamira popularna pevačica Leontina nedavno je povučena sa tržišta jer je ustanovljeno da sadrži zabranjene supstance. Za ovo otkriće, koje je uznemirilo mnoge koji su bezbrižno pijuckali veoma prodavan napitak verujući da će im se suvišna telesna masa istopiti a da se oni nimalo ne potrude, zaslužan je tim prof. dr Vlatke Vajs sa Hemijskog fakulteta u Beogradu. Iako je pronalazak podigao ogromnu prašinu u javnosti, bio je sasvim slučajan, otkriva profesorka Vajs u razgovoru za „Politiku”.
– Jedan student nam se požalio da pije ovu kafu i da oseća lupanje srca. Analizirali smo je i otkrili da sadrži lek „reduktil” koji je zabranjen u EU, SAD, Kanadi ali i u Srbiji.
Ubrzo su akademci postavili rezultate istraživanje na sajt Krstarice, pa je i šira javnost saznala šta je tajna pića uvezenog iz Kine.
Zelena kafa i drugi dijetetski, ali i prirodni preparati nisu ni dovoljno ispitani ni dovoljno kontrolisani, tvrdi profesorka Vajs koja godinama proučava lekovito bilje. Prva je otkrila nova jedinjenja u kantarionu koja imaju antidepresivna svojstva. Zahvaljujući istraživanjima na Hemijskom fakultetu zna se i za antibakterijsko delovanje semena maline, kao i za antioksidanse u semenkama grožđa. Ona, međutim, primećuje da „užasna propaganda proizvođača prirodnih preparata” sve više uspeva da ubedi ljude da nešto što dolazi iz prirode ne može dovesti do neželjenog dejstva.
– Plašeći se posledica medikamenata, pacijenti se okreću alternativi verujući da „prirodan proizvod” garantovano leči, a nema negativnih efekata. Ovo je netačno jer je svaka biljka puna i dobrih i loših supstanci. Mnogi otrovi i droge potiču iz prirode, strihnin je prirodan, kao i kokain.
Naravno, važi i suprotno, kada se iz štetne biljke izoluje blagotvorna materija. Tako su stručnjaci Hemijskog fakulteta otkrili da tisa truje, ali i spasava.
– Vidite, samo sedam-osam bobica tise može da ubije čoveka, pa su stari Rimljani presuđivali sebi tisom, ali, opet, hemičari su iz korena izvukli delotvornu supstancu protiv raka na osnovu koje se pravi jedan od najjačih lekova protiv malignog tkiva – „taksol”. On se u SAD koristi za tretiranje raka dojke.
Ne može se dovoljno naglasiti da lekovito bilje nikako ne treba uzimati na svoju ruku, ističe profesorka. Prevelika konzumacija može dovesti do trovanja čak i kada biljka sadrži negativne supstance samo u tragovima.
– Iza svakog novog leka stoji makar deset godina kliničkog ispitivanja, dok se biljni i dijetetski preparati ne ispituju klinički niti za njih važe strogi zakoni.
Dodatna nevolja sa zelenom kafom je što je na njenim pakovanjima pisalo „potpuno prirodan proizvod” pa nikako nije smela da sadrži lek. Deklaracija je govorila da nema „reduktila”. Kako je moguće da to niko nije proverio? Kako ističe naša sagovornica, ona se obratila Ministarstvu zdravlja i Agenciji za lekove ali su u ovim institucijama kazali da su nadležni samo za medikamente.
Da li je onda sama zelena kafa bez „reduktila” štetna?
Nije. Zelena kafa je, objašnjava profesorka, kao i zeleni čaj, puna antioksidanata, a tegobe je izazivao „reduktil”, veoma sličan amfetaminima koji se nalaze u ekstaziju.
– To je trik sa „reduktilom”. On kao i ekstazi izaziva povišena raspoloženja i odvraća i telo i mozak od želje za hranom.
Briselski naučnici su otkrili da je količina amfetamina u vodi iz česme veća na početku sedmice na osnovu čega su zaključili da populacija daleko više uzima narkotike tokom vikenda nego radnim danima. Reciklažom vode amfetamin se našao u česmama, pa profesorka, koja je već upoznata sa aparatom koji je ovo detektovao, kaže da voda iz slavina nikada nije sasvim čista jer do nje uvek dolaze makar i male količine različitih sastojaka, na primer iz mokraće. Ipak, tehnologija za proveru supstanci sve je savršenija, zaključuje profesorka Vlatka Vajs, pa će i pored toga što se kod nas „hemija” zatekla u prirodnom proizvodu biti sve teže maskirati stvarni sastav preparata.
Jelena Stevanović
    </div>
    <div id="kolumna">
Brijanje frizera
Pre neki dan otišao sam kod moje frizerke Ljilje. Sačekao sam svoj red i potom se zavalio u stolicu, a Ljilja je počela da šiša.
Kao i svaki vlasnik malog preduzeća gazdarica ima naviku da svojim mušterijama priča o svakodnevnim problemima u poslovanju. Obično ne slušam pomno šta mi priča i opuštam se, ali me je ovaj put veoma zainteresovala. Ljilja se žali kako je od skora promenjen pravilnik po kome mora za svaku reklamu koja stoji na fasadi ili visi iznad ulice da plati 14.000 dinara,i to mesečno. Ranije je postojala ,,firmarina” ali je ili bila prilično niska ili se veoma retko naplaćivala. Došla je kriza,međutim, i odnela i ono malo razuma koji je čučao u našim haračlijama. Ljilja mi dalje govori da za natpis ili nalepnicu koja stoji na izlogu mora da plati 10.000 dinara.
Svaka frizerska radnja koju sam u životu video ima nalepnicu na izlogu i reklamu na fasadi. Sada će za to morati da izdvoji ukupno 24.000 dinara. Malo sam se raspitivao, šegrti i šegrtkinje koji uče zanat kod frizera obično rade po godinu ili dve na minimalcu (ako su prijavljeni). Svaki vlasnik frizeraja tako plaća za svog šegrta minimalnu nadnicu, poreze i doprinose a to ugrubo iznosi oko 25.000 dinara. Dakle, otprilike koliko košta naknada za isticanje reklame iznad radnje i na izlogu toliko košta da firma zaposli dodatnog šegrta. Vlasnici frizeraja su prinuđeni da biraju između reklame i zaposlenog. Gazdarica Ljilja je izabrala šegrtkinju. Država, ma na kom nivou, koja se trudi da podstakne ,,razvoj i zapošljavanje” u isto vreme guši male biznise i istiskuje poslove. Frizerske radnje su samo paradigmatičan primer jer ovo važi i za vlasnike ostalih malih objekata, samostalnih radnji i male uslužne biznise. 
Šta će se dogoditi? Regulator koji je raspisao ove nove takse neće prikupiti željene poreze (slično se desilo kada je SOKOJ propisao oko 8.000 dinara mesečno za dozvolu da se pušta radio u radnji). Tamo gde dodatni šegrt nije neophodan (već postoji nekoliko šegrta ili vlasnik može i sam da radi) on će biti otpušten,a privatnici će zadržati reklame. Neki vlasnici će zvanično otpustiti svoje radnike ali će oni nastaviti da rade kao neprijavljeni. Svakako,negde se neće zaposliti novi šegrti i radnici zbog novih troškova. Poneki vlasnik neće sebi moći da priušti da izgubi zaposlenog i skinuće reklamu. Time regulator ispumpava poslove iz malih biznisa. U isto vreme država nudi kroz projekat ,,prva šansa” mogućnost da frizerskim salonima finansira zapošljavanje šegrta na šest meseci kao pripravnike. Ali država je visokim porezima, doprinosima i ovim novim taksama već ,,oduzela” te radnike i pripravnike koje sada ,,poklanja” tim istim malim biznisima (,,uzimala-davala”).
student
    </div>
    <div id="magazin">
Svadba nuklearne snage
Ko će da pomiri Indiju i Pakistan – američki predsednik Barak Obama, koji je u Vašingtonu domaćin dvodnevnog samita o nuklearnoj bezbednosti u svetu, ili bogovi ljubavi? Verovatno ni ovozemaljske ni nebeske sile, jer netrpeljivost dve susedne azijske države bukti od 1947, kada je podelom Indije nastala Islamska republika Pakistan, a danas se njih dve gledaju i preko nišana atomskog oružja dok se spore oko međa.
U tom svetlu svadba najbolje indijske teniserke Sanije Mirze (23) i bivšeg kapitena pakistanske reprezentacije u kriketu Šaiba Malika (28) dobila je planetarne razmere. Danima su ispred dvorišta Mirzinog doma u Hajderabadu, kao i ispred hotela u tom indijskom gradu na dan venčanja, čučale ekipe najznačajnijih svetskih medija da izveste o tome da ljubav zaista ne zna za granice. Njihov brak, naročito u tom delu Azije, ima holivudsku potku. Nevesta je, bez preuveličavanja, jedan od indijskih seks-simbola, a tenis u toj zemlji iz godine u godinu ima sve veću popularnost. Mladoženja skoro da ima status ikone u Pakistanu, gde je kriket, kao uostalom i u Indiji, vodeći sport, i nesumnjivo je da je Malik bio mašta miliona zemljakinja.
 Mirza je na svadbi nosila crveni sari u kojem se njena majka udala pre 25 godina. Budući supružnici su pre stupanja u brak potpisali bračni dogovor koji je sveto parče papira u islamskoj tradiciji.
Šta bi ovakvo gromko venčanje bilo da nema i svoju melodramsku uvertiru. Jedna druga Indijka, neka Ajša Sidik, bila je Malikova supruga od juna 2002. do pretprošle godine, a zavela ga je kao 20-godišnjaka – preko Interneta. Zvuči neverovatno, ali uzeli su se preko telefona, a što je još neverovatnije zakoni islama kažu da i takav „brak preko žice” ima obavezujuću pravnu snagu. Nije sirotom Maliku vredelo što se jadao da on to ne priznaje i da ga je Sidik nasamarila šaljući mu preko pošte fotografije izvesne lepotice za koje je tvrdila da su njene. Onda lakoverni Malik u međuvremenu je trebalo da je postao zreo čovek, ali je žig svoje polakomivosti nosio do u osvit svadbe s Mirzom. Tek nedelju uoči njihovog venčanja religiozne starešine su raskinule njegov prethodni nesrećni brak.
Kada je pre desetak dana Malik došao u Hajderabad da poseti buduću suprugu i njenu familiju, imao je neprijatnost s indijskom policijom koja se namerila da mu oduzme pasoš. Navodno, porodica Sidik ga je optužila da je zaveo njihovu kćerku Ajšu preko Interneta, da je ona s njim zatrudnela, a da ju je on ostavio pošto je odlučila da ne rodi. Posumnjalo se i da je to provokacija indijske strane, ali to nije onespokojilo buduće supružnike. Stojeći jedno pored drugog ispred kamera u Mirzinom radnom gradu, Malik je javno upitao svoju prethodnu suprugu koju nikada nije video:
„Zašto, gospođice, ni dan-danas niste otkrili javnosti ko ste? Ustvari, gde ste Vi? Evo, ja stojim ovde pred desetinama kamera i mikrofona i dajem izjave, a Vi se neprestano krijete”.
Elem, svoju melodramu u brak je unela i indijska Kurnjikova, kako Mirzu zbog seksipila upoređuju s nekadašnjom ruskom teniserkom. U julu prošle godine ona se verila s drugom iz detinjstva Sohrabom Mirzom, sinom bogatog indijskog poslovnog čoveka, s kojim deli isto prezime, ali ne i krv. Na veridbi je došlo i do jednog incidenta. Policija je uhapsila dvojicu studenta, beznadežno zaljubljenih u Mirzu, koji su pokušali da upadnu u njenu kuću kako bi je odgovorili od vereničkog prstena.
Datum svadbe tada nije bio utvrđen. Verenik je u prvom planu imao da završi školovanje, a verenica da nastavi tenisku karijeru. Daleko od očiju – daleko od srca. Često razdvojeni jedno od drugog njihova ljubav je doživela debakl. Veridbu su raskinuli u januaru, a samo dva meseca kasnije počela je Mirzina idila s Malikom.
Indijsku teniserku su nekoliko puta bila anatemisala ortodoksna muslimanska duhovna lica, ostrašćeno tvrdeći da su njen sport i njegova komercijalizovana suština nespojivi sa shvatanjima islama. Tako je počeo da se krnji kult Mirze, prve indijske teniserke koja je pobednila na turniru VTA. Bilo je to baš u Hajderabadu, 2006, a počast joj je odala i lično Sonja Gandi, predsednik indijskog Kongresa. Religiozni fanatici su često protestvovali protiv nje i njenih postupaka i izjava, što je dovelo do toga da se Mirza odlučila da više ne igra na turnirima u rodnoj zemlji.
Bilo kako bilo, Mirza i Malik su rešili da žive u Dubaiju. Svako će i dalje da predstavlja svoju zemlju, a Malik je poželeo da njegova najzad prava supruga osvoji zlatnu medalju na Olimpijskim igrama u Londonu 2012.
G. Anđelić
    </div>
    <div id="sport">
Balaban se nametnuo
Bivši mladi reprezentativac Miljan Rakić je sa osam poena iz tri šuta u drugoj četvrtini vratio Radnički „u igru“, a svojom trećom „trojkom“, koliko je sinoć i pokušao, početkom nastavka doneo i vođstvo od 44:43, ali je tada usledila Partizanova serija od – 21:0. „Crno-beli“ su tako stigli do koš razlike „plus 69“ posle dva kola Superlige:
Partizan – Radnički 97:69 (20:19,21:18,32:10,24:22).
Šampion je bio bez Slavka Vraneša, koji će zbog lakše povrede na meču sa Tamišem van tima biti još tri,četiri dana. Priliku je dobio Darko Balaban, koji je krenuo u startnoj petorci i u prvom poluvremenu odigrao 12 i po minuta (Marić nije bio najraspoloženiji kada je prvi put izašao na teren). Momak koji je stasavao u mladom timu Partizana (iz Novog Sada, 21 godina, visina 210 santimetara) pokazao se dobro, promašivši samo jednom u pet ataka na koš, uz četiri skoka. Partiju dugu 18 i po minuta završio je petim faulom, a posle meča dobio pohvalu od trenera Vujoševića.
U prelomnoj seriji Partizan je predvodio Bo Mekejleb, ubedljivo najbolji akter meča sa devet od 11 uspešnih akcija (17 poena, osam asistencija, po tri osvojene lopte i skoka, nijedna greška). S druge strane, u tom periodu je „plejmejker“ gostiju Vukašin Aleksić napravio par grešaka, a prigovorom zaradio i „tehničku“ od trećeg sudije Marka Jurasa.
Radnički je bio bez Milosavljevića koji će zbog povrede ruke pauzirati još tri nedelje i Rusa Kotiševskija, čiji je povratak neizvestan zbog problema sa kolenom, a Vuksanović iza kojeg je duga pauza nije u formi. Trener Nikolić u prvoj četvrtini nije menjao petorku Pantić, Brkić, Kruščić, Čakarević, Aleksić, a u drugoj četvrtini nije uvodio Pantića (uz Aleksića s devet poena najefikasniji igrač prve polovine meča) da bi ga sačuvao od trećeg faula. Brkić je za 30 minuta samo jednom šutirao iz igre i promašio „trojku“, a kada je reč o mladim igračima, 19-godišnji bek Filip Šepa nije pokazao zašto je proglašavan velikim talentom, završivši sa negativnim učinkom.
- Čestitam Partizanu na plasmanu za finalni turnir Evrolige. Što se tiče ovog meča, stigle su nas povrede. Teška je situacija, naša šansa u borbi za prva četiri mesta je da pobeđujemo u Kragujevcu, jer smo slabiji od Partizana, Zvezde, Hemofarma i FMP-a. Ali, borićemo se maksimalno – rekao je Nikolić.
Radnički je poveo sa 8:2, kada je trener „crno-belih“ Vujošević krenuo da traži „tajm aut“, ali su njegovi igrači brzo preokrenuli rezultat, pa je u rubrici „minuti odmora“ ostala nula (sinoć prvi put na klupi novi, treći pomoćnik Milivoje Lazić, do skoro u prvom timu FMP-a).
- Slabo smo odigrali prvo poluvreme i zato je ovo jako bitna pobeda. Radničkom želim da se plasira među četiri tima koji će igrati NLB ligu, a nama sledi veoma važna utakmica, protiv Hemofarma u gostima – bile su reči beka Aleksandra Rašića posle meča, pre kojeg je odata pošta preminulom igraču Novog Sada Nenadu Grozdaniću.
Dvorana: „Pionir“. Gledalaca: 1230. Sudije: Nešković (Kraljevo), Vojinović (Novi Sad), Juras (Beograd).
Partizan: Roberts 4, Sinovec 5 (jedna „trojka“), Mekejleb 17, Kecman 9(1), Rašić 11(3), Lešić 2, Mitrović 8(1), Božić 5(1), Marić 11, Balaban 10, Veseli 13, Đekić 2.
Radnički: Šepa 2, Čakarević 6, Urazmanov, Mijatović 4, Rakić 15(3), Aleksić 9(1), Pantić 13, Stefanović, Kruščić 6, Vuksanović 3, Brkić 2, Kljajević.
G.Kovačević

Đurić: Stevanović i trener i menadžer
Posle konferencije za novinare a pred Partizanovu utakmicu danas sa novosadskom Vojvodinom, klupski portparol Marko Vjetrović je pozvao grupu novinara na brifing sa predsednikom Draganom Đurićem! Slučajno ili ne, tek vreme će pokazati, šta se htelo iz tog razgovora.
Glavna tema, koja je kako se i očekivalo, najviše interesovala novinare, bilo je pitanje poverenja treneru Goranu Stevanoviću. O tome je Đurić rekao:
– Za sada imamo plan i program koji se ostvaruje. Ne treba zaboraviti ili prekriti činjenicu da ove godine ostvarujemo daleko bolje rezultate nego prošle godine, iako nismo prvi na tabeli. Međutim, pred našom ekipom je još sedam velikih ispita do kraja šampionata.
Nedavno je Đurić izjavio da sadašnji trener ima najveće poverenje uprave kluba. Novinare je interesovalo, na osnovu čega je to Stevanović zaslužio?
– On je i trener i menadžer. Stevanović ima punu podršku uprave kluba, Partizan je s njim na čelu osvojio više bodova nego prošle godine. Zato ne razmišljamo o njegovoj smeni.
Ipak, Đurić je pre nekoliko dana izrazio nezadovoljstvo, posebno posle remija u Jagodini.
– Moja priroda je takva da nikada nisam zadovoljan. Smatram da Partizan igra dobro ali da može još bolje.
Opšti je stav da su i Partizan i Zvezda u ovom trenutku još uvek „tanki” za evropsku scenu.(/slika2)
– Ta konstatacija je tačna – kaže Đurić. Trener Stevanović, koordinator Nađ i naši skauti su na dobrom putu da uskoro reše pitanje pojačanja za narednu sezonu. Naš prvobitni cilj je da odbranimo trofeje na domaćoj sceni, siguran sam da za tako nešto postoji realna nada, jer kako mi se čini, i naše komšije sa druge strane Topčiderskog brda ne igraju baš briljantno.
Povreda Ljubomira Fejse, nedavno u prijateljskom susretu u Japanu, i najverovatnije nešto duže odsustvovanje s terena, moglo bi da poremetiti Partizanove finansijske planove.
– Nismo planirali da prodamo Fejsu. Za njega još ima vremena. A i nemamo finansijskih problema – istakao je Dragan Đurić.
------------------------------------------------------------- 
Vukotić i Živković kandidati
Mnogi smatraju da bi u slučaju današnjeg neuspeha u Kupu sa Vojvodinom Goran Stevanović bio blizu izlaznih vrata. Za sada je mladi stručnjak veoma miran, reklo bi se i siguran u sebe. Kako saznajemo ukoliko Partizan izgubi od Vojvodine kao glavni naslednici pominju se Momčilo Vukotić i Zvonko Živković? 
Fejsa kod dr Beniša
Ljubomir Fejsa je u Nemačkoj i u sigurnim je rukama, bar tako tvrdi Partizanov doktor Sead Malićević.
– Fejsu će operisati doktor Urlih Beniš u Ausgburgu. Radi se o najboljem nemačkom stručnjaku za teške sportske povrede. Fejsi je stradao glavni ligament kolena i moraće da pauzira najmanje nekoliko meseci, s obzirom da tako teška povreda traži dug oporavak, kaže Malićević.

Prioritet Zvezde „dupla kruna”
„Prioritet Zvezde je dupla kruna”, naglasio je juče trener „crveno-belih” Ratko Dostanić, uoči večerašnjeg polufinalnog meča u Kupu Srbije protiv OFK Beograda na „Marakani”. Početak utakmice na našem najvećem stadionu je u 19.30 časova (TV, RTS 2). Lider u šampionatu je nedavno u gostima na Karaburmi potpuno nadigrao i rutinski savladao današnjeg rivala, ali Dostanić danas očekuje mnogo jači otpor „romantičara”.
– Sada nas očekuje sasvim drukčija utakmica. Ne vodimo se impresijama s nedavnog prvenstvenog meča, u kome smo bili apsolutno dominantni. Svesni smo da ćemo večeras imati mnogo teži zadatak – kazao je Dostanić.
I iskusni odbrambeni igrač i zamenik kapitena Crvene zvezde Slavoljub Đorđević, poput Dostanića, upozorio je da je pred „crveno-belima” težak ispit.
– U kup takmičenju nema popravnog i zato moramo da pružimo maksimum kako bismo ostvarili cilj. Ove sezone smo dva puta u prvenstvu pobedili OFK Beograd, ali ovaj treći meč će sigurno biti najteži. Međutim, ukoliko ponovimo dobru igru, kao na meču na Karaburmi, uveren sam da ćemo pobediti – rekao je Đorđević.
Na pitanje, s kim više voli da igra na pozicijama štopera, Milanom Vilotićem ili perspektivnim Vujadinom Savićem, Đorđević je odgovorio:
– S Vilotićem sam odigrao skoro 90 odsto utakmica, ali mi je potpuno svejedno ko je pored mene. I Vilotić i Savić su dobri štoperi, a zajedno su igrali protiv Smedereva. Kada cela ekipa igra dobro, onda je i nama iz odbrane mnogo lakše.
Otkakao je Dostanić na Zvezdinoj klupi zamenio Vladimira Petrovića Pižona, fudbaleri Zvezde igraju kao preporođeni i u šampionatu su zabeležili četiri uzastopne pobede, uz odličnu gol razliku 11:2.
– Svakako da i danas isključivo od nas zavisi kakva će utakmica biti. Zato se ozbiljno pripremamo za novi duel protiv OFK Beograda, spremni smo na sve solucije, pa ne isključujem mogućnost ni da vežbamo penale. Ne pravimo razliku između prvenstva i Kupa Srbije i u svaki meč ulazimo željni i gladni uspeha. Tako će biti i danas i verujem da ćemo opet obradovati verne navijače – istakao je Dostanić.
Cene ulaznica su 200 dinara za severnu tribinu, 400 za istočnu i 500 za zapadnu. I pored direktnog televizijskog prenosa, u Crvenoj zvezdi očekuju veliki broj gledalaca na „Marakani”, na kojoj je ove sezone ubedljivo najveća poseta na srpskoj fudbalskoj sceni.
L. Delić
----------------------------------------------
Hrabro protiv favorita
OFK Beograd danas, u najznačajniji susret za ovu generaciju, ulazi s velikim problemima. Povrede su desetkovale ekipu, pa je čak učešće sedmorice igrača neizvesno.
I pored toga ligaš sa Karaburme na megdan favoritu, koji čvrsto drži vodeću poziciju na superligaškoj tabeli, ima prednost domaćeg terena i nalazi se u odličnoj formi, igraće sa željom da se domogne još jednog istorijskog uspeha. Da podsetimo, pre pola decenije (2005) dva današnja rivala igrala su u finalu našeg najmasovnijeg takmičenja. Na stadionu Partizana, trijumfovala je Zvezda posle produžetaka sa 4:2. U regularnom toku bilo je 2:2, poluvreme 1:0 za OFK Beograd.
– Kup utakmice su specifične. Igra se samo jedan meč, nema popravnog, pa iznenađenja nisu retka. Ubeđen sam da ćemo pružiti mnogo, mnogo, bolju igru nego pre deset dana na našem stadionu. Atmosfera je dobra, a motiv za svakog pojedinca je ogroman. Za ovakve susrete se živi, jer bukvalno nepoznati igrači mogu da izrastu u junake. Koncepciju igre menjaćemo samo ako na to budemo prisiljeni. O protivniku sve znamo, kao uostalom i oni o nama. Igraćemo hrabro i pokušati da se nadigravamo sa favoritom. Očekujem lepu utakmicu u pravom fudbalskom ambijentu – kazao je Dejan Đurđević, trener OFK Beograda, koji će sastav tima odrediti neposredno pred početak meča.
D. V.
    </div>
    <div id="ekonomija">
„Trojka” udara na krizu
Ko da su mačka i miš legli zajedno – ovim rečima je juče slučajna prolaznica ispred Doma Sindikata komentarisala sastanak predstavnika vlasti, radnika i krupnog kapitala dok se na Trgu Nikole Pašića gomilalo obezbeđenje državnih zvaničnika. A u sali Saveza samostalnih sindikata Srbije (SSSS) na trećem spratu poglede su ukrstili oni koje je do juče gotovo bilo nemoguće zamisliti u istoj prostoriji. I dok je „trojka”, koju su činili vlast, privrednici i sindikalci, smišljala strategiju kojom će udariti na krizu, novinari su ostali iza zatvorenih vrata. Višečasovna rasprava pretočena je u više od 30 zaključaka, od kojih su najvažniji: smanjenje javne potrošnje, nastavak podsticaja privredi, redovno isplaćivanje plata i doprinosa za penziono i zdravstveno osiguranje radnicima, ali i poštovanje kolektivnih ugovora. Formirano je i privremeno mešovito radno telo koje će nadgledati kako se ono na šta su se sve tri strane obavezale sprovoditi u praksi.
Nije ni čudo što su svi učesnici sastanak opisali kao istorijski, jer su rešenje za izlazak iz krize sa privrednicima i sindikatima satima tražili premijer Mirko Cvetković i ministri Rasim Ljajić, Diana Dragutinović, Oliver Dulić i Slobodan Milosavljević. Zajednički jezik sa sindikatima i vlašću tražili su i biznismeni Milan Beko, Miroslav Mišković, Miodrag Kostić, Zoran Drakulić, Toplica Spasojević, Slobodan Petrović, Branislav Grujić, Miodrag Babić… Možda je najbolje objašnjenje za činjenicu da su dojučerašnji protivnici postali socijalni partneri dao Ljubisav Orbović, predsednik SSSS-a, sloganom: „Stalo nam je da krene”. Jer, ekonomska kriza svima je napravila iste probleme, pa je logično da ih zajedno i rešavaju, objasnio je. 
Prvi put otkako je investitorima nametnuta globa da na državni račun uplate ogromne sume novca ako žele da postanu vlasnici zemljišta na kojima se nalaze njihove firme, u istoj prostoriji našli su se nadležni ministar Oliver Dulić i biznismeni Miroslav Mišković i Milan Beko. Odlazećeg guvernera Radovana Jelašića domaćini su smestili da sedi rame uz rame sa privrednicima koji su mu zamerali „nerealni” kurs, dok su sindikalni lideri tražili partnere među onima koje su donedavno nazivali tajkunima. (/slika2)
– Od privrednika očekujem da ponude konkretne projekte, a vlada će obezbediti podsticaje, dok od sindikata očekujem visok stepen razumevanja i tolerancije – kazao je na početku sastanka premijer Mirko Cvetković. U delu koji je bio otvoren za javnost, premijer je istakao da je osnovi prioritet vlasti povećanje privredne aktivnosti i poboljšanje životnog standarda. To će se, objasnio je, postići smanjenjem državne potrošnje, nastavkom reforme u javnom sektoru, ali i povećanjem broja zaposlenih.
Kako saznajemo, iza zatvorenih vrata Miroslav Mišković, vlasnik Delta holdinga, insistirao je da se privrednicima u Srbiji obezbede isti uslovi kao njihovim kolegama u regionu. Biznismena Milana Beka tištao je Zakon o planiranju i izgradnji, pa je o tome razgovarao sa ministrom Oliverom Dulićem, a podršku mu je pružio i Branislav Grujić, vlasnik PSP „Farmana”. Ipak, nadležni ministar bio je neumoljiv i kategorično je zastupao stav da će morati da plate tržištu cenu zemljišta ukoliko žele da grade poslovni i stambeni prostor.(/slika3)
Utisak učesnika bio je da većina privrednika podržava poresku reformu koju predlaže ministarka Diana Dragutinović, naročito onaj deo koji se tiče rasterećenja zarada. O kursu dinara gotovo da uopšte nije bilo reči, a privrednici su tražili da država nastavi sa subvencionisanjem kredita za likvidnost, ali i zahtevali veće dotacije poljoprivredi. Požalili su se i da su zahtevi sindikata vrlo često nerealni, ali su im se ipak, bezmalo svi do jednog, zahvalili na organizovanju ovakvog sastanka. Sa duge strane, Ljubisav Orbović, predsednik SSSS-a, isticao je kako je dalje otpuštanje radnika neprihvatljivo, ministrima i poslodavcima poručio da minimalna zarada od 15.000–16.000 dinara ne može da pokrije osnovne potrebe radnika.
– Nažalost, postao je trend da se pod izgovorom svetske krize radnicima masovno isplaćuje minimalac. To mora da se spreči – istakao je Orbović.
Novinari su u salu po drugi put ušli tek posle 14.00 časova, posle višečasovne debate i tek pošto su biznismeni i pojedini ministri „izleteli” iz prostorije u kojoj se održavao sastanak. Na konferenciji za novinare ministarka Diana Dragutinović istakla je kako se nada da će jučerašnji sastanak označiti početak socijalne kohezije u zemlji.
– Jedno je šta bih ja želela, drugo šta je izvodljivo – kazala je ministarka komentarišući svoju ideju najavljene poreske reforme.
– Bez obzira na to što poneki zahtevi naizgled deluju kontradiktorno, ako se znaju prioriteti i ako postoji socijalna kohezija balansiranje neće biti teško – odgovorila je ministarka na pitanje kako će smanjiti javnu potrošnju u situaciji kad privrednici traže više sredstava od države.
-----------------------------------------------------------------
Krizno telo
Članovi mešovitog radnog tela za prevazilaženje krize, čiji je predstavnik premijer Mirko Cvetković, biće i ministri Mlađan Dinkić, Rasim Ljajić i Diana Dragutinović. Sindikalce će predstavljati Ljubisav Orbović i Dragan Zarubica iz SSSS-a, Ivica Cvetanović, predsednik Konferencije slobodnih sindikata Srbije, a jedno mesto je rezervisano i za sindikat „Nezavisnost”. Privrednike će zastupati biznismeni Zoran Drakulić, Branislav Grujić, Dragan Nikolić i Nebojša Atanacković, predsednik Unije poslodavaca.
    </div>
    <div id="nauka">
Nuklearkama (ni)je odzvonilo
Tradicionalni strah stanovnika SAD od izgradnje novih nuklearnih elektrana mogao bi da popusti pred sve većim potrebama za električnom energijom, procenjuju istraživanja. Iako je i sama priča o potencijalnoj izgradnji novih nuklearki škakljiva tema (u šta se u više navrata lično uverio predsednik SAD Barak Obama), podaci govore da bi nove nuklearke u proseku i do sto puta smanjile zagađenje životne sredine.
Uprkos svojoj „prljavoj” prošlosti i nesrećama kakva je bila ona u Černobilju pre 24 godine, brojna istraživanja sprovedena u poslednjih nekoliko godina govore da su uz pomoć novih tehnologija savremene nuklearne elektrane, poput onih u Japanu i Francuskoj, izuzetno bezbedne, postojane i relativno jeftine za održavanje. Istovremeno, njihov otpad je višestruko smanjen i daleko je stabilniji od onog koji su proizvodile nuklearke šezdesetih i sedamdesetih godina prošlog veka. Takođe, opasnost da se dogodi neka katastrofa pandemijskih razmera svedena je na domen teorije.
Iako su obnovljivi izvori energije, poput snage vetra ili solarne energije, jedini u potpunosti „čisti”, pokazalo se da oni ni izbliza ne zadovoljavaju trenutne potrebe savremenog čovečanstva.
Američka „ljubav” prema klasičnim termoelektranama doprinela je drastičnom povećanju plućnih bolesti u SAD u poslednjih 20 godina. Ovo povećanje u stopu prati povećanje broja obolelih od raznih vrsta raka, navode zvaničnici Panameričke zdravstvene organizacije. Ovi navodi i ne treba da čude ako se uzme u obzir da prosečna termoelektrana na godišnjem nivou proizvede u proseku sto puta više radioaktivnog otpada (koji se ispusti u prirodu) od nuklearne elektrane istog kapaciteta. Ako se neko pita kako je to moguće, odgovor leži u ugljenoj prašini. Čak i elektrane opremljene savremenim filterima u atmosferu godišnje ispuštaju desetine tona ugljene prašine. Među njenim sastojcima nalaze se brojni štetni i radioaktivni elementi kao što su olovo, kadmijum, talijum, živa, berilijum...
A. Č.
    </div>
    <div id="kolumna">
Prošlost i budućnost
Međunarodni sajam u Mostaru zamišljen je kao još jedan pokušaj da se obnove pokidane ekonomske veze u regionu i da države, nakon serije krvavih ratova, u potpunosti normalizuju odnose. Nema sumnje da je za tako nešto izrazito zainteresovana Evropska unija. Nesumnjivo je, takođe, da sve zemlje regiona teže da što pre postanu članice EU. Sledi, dakle, i da su životno zainteresovane i za što bolje međusobne odnose, za prevazilaženje trauma iz prošlog veka i da same žele da rade na popravljanju odnosa.
U Mostaru je sve uglavnom i funkcionisalo u skladu sa željom da se gleda u budućnost, izuzev istupa predsedavajućeg bosanskog Predsedništva Harisa Silajdžića koji je insistirao na stavu o Srbima kao „etničkim čistačima”, sugerišući da su takvi bili i da su i danas ostali. S obzirom na okolnosti, njegov istup je verovatno njemu i političkoj opciji koju zastupa doneo više štete nego koristi.
Jer, srpska strana, odnosno predsednik Boris Tadić i članovi srpske delegacije, ostala je uzdržana. Tadić je odgovorio porukom da se treba baviti budućnošću i da treba prevazilaziti traume iz prošlosti, a ni druge delegacije nisu našle za shodno da podrže Silajdžića. Zahvaljujući tome osnovni duh skupa nije bitnije narušen.
Da je Tadić uzvratio istom merom, da je napao Silajdžića ili napustio skup, imali bismo samo još jednu tipičnu balkansku priču, toliko puta viđenu u proteklih dvadesetak godina. Otuda događaj u Mostaru ne treba „knjižiti” kao još jedan napad „njihovih” na „naše” i povod za nadmetanje u patriotizmu nego kao retku (pa stoga i veoma važnu) pobedu ideje o budućnosti koja svakako treba da bude lepša, bolja i manje traumatična od prošlosti.
Povod za Silajdžićev istup je takođe diskutabilan i deluje kao nastojanje da se po svaku cenu nađe razlog za podizanje napetosti. On je, naime, ljut što je Srbija raspisala poternicu za Ejupom Ganićem i što u zatvoru drži Iliju Jurišića. I jednog i drugog smatra potpuno nevinim i na osnovu tog uverenja iznosi stav da Srbija, pošto više ne može „etnički da čisti” po BiH „presreće po Londonu” građane BiH.
Činjenica je, međutim, da sve zemlje regiona, u skladu sa svojim zakonima, raspisuju poternice i pokušavaju da uhapse i strane državljane koji su se našli na njihovim optužnicama. Činjenica je, takođe, da teže ka tome da se procesi vode u onim zemljama u kojima se zločin dogodio i da je Beograd pre gotovo mesec dana jasno stavio do znanja da mu je prioritet da se Ganiću organizuje suđenje i da nije bitno da li će to biti u Srbiji ili u BiH.
Ako već postoje, makar načelni, dogovori o međusobnom preuzimanju procesa, njihova realizacija ne može da započne tako što bi svaka strana utvrdila listu osoba koje unapred smatra potpuno nevinim. Odnosno može, ali se na taj način sigurno neće stići do cilja.
    </div>
    <div id="moda">
Poslovni stil
Čarape su se izborile za svoje mesto. Nije važno da li su jednobojne ili sa dezenom, kratke, hulahop ili samodržeće. Bitno je da se vide. Uz pomoć čarapa, takođe, možete da naglasite deo noge koji želite.
Nije zanemarljivo ni to da su, što se tiče cena, pristupačan detalj. Možda ne mogu da promene vaš izgled, ali mogu da ga poboljšaju.
Snežana Šćekić, uspešna kreatorka modne linije čarapa, donjeg veša i haljina za naš list kaže:
– Mlada žena, danas mora da privuče pažnju na svim poljima i da saradnike zadrži budne. Trudim se da lični stav prenesem i na sopstveni stil odevanja, tako da se često dešava da pažnja mojih sagovornika bude usmerena, zašto da ne, i na moje čarape.
Prikladan ženski kostim upravo „otvara” interesantan dezen čarapa i bluze u istom tonu. Slično je i sa haljinom. Na primer, crna haljina u kombinaciji sa ljubičastim, pink i svetlo roze čarapama izgledaće dobro na poslovnom sastanku.
Crna boja više nije primarna. Istina, omiljena je u poslovnom svetu, jer se dobro uklapa sa drugim bojama, ali su trenutno veoma zastupljene sve nijanse ljubičaste i zelene boje
S. Raner
    </div>
    <div id="kolumna">
Prolećno spremanje
Dolazi proleće i vreme je za razne vrste čišćenja: treba, pre svega, srediti stan, zatim treba izbaciti iz sebe razne gadosti koje su se nataložile tokom zimskog perioda, potom treba očistiti dušu, a onda, čio i obnovljen, posvetiti se sređivanju dvorišta i garaže.
Najlakše je sa stanom, tu je usisivač pravi car i, uz pomoć krpa za prašinu, brzo obnavlja red i omogućava povratak svake stvari na svoje mesto.
Malo teže ide s dušom. Duša se često pravi nevešta i tvrdi da ništa ne zna. Zna duša sve, ne dajte da vas zavarava. Naravno, najbolja stvar za čišćenje duše je meditacija, pogotovo ako se uvede kao svakodnevna praksa.
Pogrešno je verovanje da meditacija mora da bude religijskog karaktera. U meditaciji je bitna usredsređenost, zatim tehnika disanja, pa jačanje kičmenog stuba, a sadržaj je ipak u drugom planu. Uostalom, glavni cilj meditacije je oslobađanje od bilo kakvog prianjanja, a njen dodatni proizvod je uvid u ispraznost reči, dakle, stvari koje uopšte ne odgovaraju organizovanim religijama koje se sve sastoje od vere u reč, kao i od prianjanja uz božji skut.
Nakon toga, može se izaći iz kuće i posvetiti se grabuljanju, kopanju i čupanju, seckanju i obrezivanju, đubrenju i sađenju. Treba sprati naslage ulja i prašine sa poda garaže, a ne sme se zaboraviti suvo lišće u oluku, trulo i smrdljivo.
Sve to pominjem da bih rekao da proces čišćenja podrazumeva i sličan rad sa mojim tekstovima, kako sa onima koji su već objavljeni, tako i sa onima koji se još nalaze u fajlovima na mom kompjuteru. Svakog proleća detaljno ispitujem unutrašnjost raznih mojih ladica, fascikli i kutija, i donosim odluku šta ostaje (možda samo do narednog proleća, to se nikad ne zna!), a šta ide u kese sa papirima za recikliranje. S obzirom na to da ovde vlada opšti strah od mogućnosti da vam ukradu neku ličnu informaciju, sve što je na papiru prvo stavljam u mašinu za seckanje koja to pretvara u gomilu zamršenih traka.
I dok mašina zuji i secka, nailazim na fasciklu na kojoj piše „Pomirenje“. U prvi mah ne znam na šta se taj naslov odnosi, ali kada otvorim fasciklu i počnem da listam papire koji se u njoj nalaze, prisetim se konferencije o pomirenju koja je pre deset godina održana na ovdašnjem univerzitetu. Tada sam bio pozvan da govorim o sukobima na području bivše Jugoslavije i o mogućnostima pomirenja. Kao na mnogim sličnim akademskim konferencijama koje su tih godina održavane širom sveta, najveći deo vremena utrošio sam na pokušaj da učesnicima objasnim ko se sve, i zašto, borio u poslednjem ratu. To je bilo neophodno, iako ne znam da li je doista bilo uspešno jer bi ubrzo, suočeni sa obiljem istorijskih informacija, čak i dobronamerni pojedinci postajali nezainteresovani.
Razmišljajući danas o tome, shvatam da uopšte ne znam šta se desilo sa procesom pomirenja u Srbiji. Da li je počeo ili ne i, ako nije, da li neko uopšte radi na započinjanju tog procesa; ako radi, šta radi; ko sve treba da se miri i pod kojim uslovima; i da li pomirenje uopšte treba da bude ograničeno uslovima?
Moj kanadski prijatelj, pisac, koji godinama vodi pedantan dnevnik, prisustvovao je toj konferenciji i pronašao je u svom dnevniku zabelešku o tome. Zapisao je, kaže mi, da sam govorio o ulozi pisaca u ratnom huškanju. Dobro, kaže on, valjda su se pisci pomirili? Koliko mi je poznato, kažem, nisu. Zašto? pita on. Odgovorim mu da bih to i ja voleo da znam. To je doista čudno, kaže on, jer ako su se oni prvi posvađali, onda bi bio red da se prvi pomire, zar ne? To nikoga ne bi oslobodilo krivične odgovornosti – ukoliko ona postoji, ona mora da se „odradi“ u skladu sa zakonom – ali bi svakako predstavljalo dobar primer za ostale segmente društva.
Sležem ramenima i kažem da, ukoliko bi me danas, deset godina kasnije, pozvali na sličnu konferenciju, ne bih znao šta da kažem. Deset godina kasnije – gledajući političku, socijalnu, kulturnu i svaku drugu ravan života u Srbiji – čovek ne može da se odupre utisku da nikada nismo bili udaljeniji od mogućnosti pomirenja. Psovke u skupštini su samo jedan aspekt netrpeljivosti koja je, kao neki gadan virus, već svugde uvukla svoje pipke. Sve u svemu, nije još vreme da moju fasciklu s natpisom „Pomirenje“ ponudim večno gladnoj seckalici. Još mi ona može zatrebati, premda volim da pomislim da će joj sledeće proleće biti poslednje.
    </div>
    <div id="zdravlje">
Jedinstvene intervencije na koronarnim arterijama srca
U okviru Šestog beogradskog samita interventnih kardiologa, juče su u Kliničko-bolničkom centru „Bežanijska kosa” obavljene tri jedinstvene intervencije kod trojice pacijenata od 70, 50 i 62 godine.
Doktorka Jasmina Korica-Trešnjak, interventni kardiolog u KBC „Bežanijska kosa”, kaže da su ove intervencije, u saradnji sa našim stručnjacima, uradili prof. dr Evgenij Merkulov iz Rusije i prof. dr Aleksandar Doganov iz Bugarske.
– Operacije su urađene povodom kongresa interventnih kardiologa „Bejzik”. Reč je o teškim i kompleksnim slučajevima, pa je urađeno otvaranje zapušenih krvnih sudova srca, a zatim su urađene intervencije na koronarnim arterijama srca. Sve je to obavljeno takozvanim pristupom preko ruke pacijenata, što je komfornije za bolesnike, brže mogu da ustanu iz kreveta i da idu kući. Operacije su bile humanitarnog karaktera, a drago mi je što su nas vrhunski stručnjaci naučili nekim novim stvarima – istakla je dr Korica-Trešnjak.
Interventna kardiologija danas može da reši 70 do 80 odsto suženja krvnih sudova srca, uz pomoć žica i stenta, a samo dvadesetak godina ranije „pod nož” je odlazilo čak 70 do 80 odsto pacijenata.
Doktorka Korica-Trešnjak kaže da veliki značaj u oblasti kardiologije ima sprovođenje projekta „Stent for lajf”, čiji je cilj spasavanje života pacijentima koji imaju akutni infarkt miokarda.
Na beogradski Samit interventnih kardiologa, koji se nalazi u kalendaru najznačajnijih okupljanja kardiologa u svetu, došlo je više od 40 stručnjaka iz Evrope, Amerike i Azije. U četiri dana Samita zbrinuto je 40 pacijenata.
D. D. K.
    </div>
    <div id="tehnologija">
Od crepa do bagera
Međunarodni sajam građevinarstva otvoren je juče na Beogradskom sajmu. Manifestaciju na kojoj učestvuje više od hiljadu izlagača, od toga 330 stranih, otvorio je Oliver Dulić, ministar životne sredine i prostornog planiranja.
Građevinarstvo se nalazi u velikoj krizi i ta oblast je dugo bila zapuštena i opterećena problemima, poput korupcije, ocenio je Dulić otvarajući smotru građevine.
Pod sloganom „Osvajamo nove prostore” u osam hala i na otvorenom prostoru, ukupne površine 60.000 kvadratnih metara, izloženi su najsavremeniji građevinski materijali, oprema, mašine i alat, a predstavljene su i inovacije u projektovanju, sistemi za gradnju, uređenje i održavanje objekata, kao i za rekonstrukciju i opremanje enterijera.
Posetioci mogu da se informišu i o načinima izgradnje energetski efikasnih objekata, a na otvorenom su izložene građevinske mašine i montažne kuće, koje mogu da se pazare i za 7.000 evra.
A da se ovih dana na Beogradskom sajmu može pronaći sve za kuću pokazuju i izlagači đakuzija, sauna i dvorišnih fontana, dok oni koji su već ozidali svoj dom mogu da pazare vrata, prozore, roletne i poštanske sandučiće.
Izlagači su grupisani prema oblastima delatnosti, kako bi se posetioci lakše snalazili. U Hali četiri izložene su podne i zidne obloge, građevinske konstrukcije i plafoni, a u „jedinici” oprema za energetiku. U Hali pet su smeštene nacionalne izložbe osam zemalja – Italije, Grčke, Turske, Slovenije, Hrvatske, Belgije, Mađarske i Češke.
U toku Sajma najuspešnijim izlagačima biće dodeljene tradicionalne nagrade za nova tehnološka dostignuća „Nova vizura” i druga priznanja.
Kako su sve površine Sajma rezervisane za izlagače, posetiocima su na raspolaganju besplatan parking na Adi Ciganliji, kao i besplatan prevoz autobusima do Sajma i nazad.
Radno vreme je od 10 do 19 časova, osim poslednjeg dana, kada će kapije Sajma biti zatvorene u 17 časova. Cena ulaznice je 500 dinara, a ulaznica koja važi za sve dane trajanja smotre građevinarstva košta 900 dinara.
S. D.
    </div>
    <div id="ekonomija">
Kupci se lome između cene i kvaliteta
Dve starije sugrađanke strpljivo svake druge nedelje po podne čekaju autobus na liniji 44 koji saobraća do hipermarketa na Vilinim vodama. Nije im teško da vuku teške cegere, jer su tamo, kako kažu, cene znatno niže nego u radnjama širom grada. Jedna uzima robu sa rafova i stavlja je u kolica, dok druga pažljivo beleži cene. Ciljaju pet hiljada dinara tačno u paru, a na kasi ispisuju ček sa rokom dospeća na 90 dana.
Tako izgleda svakodnevica i mnogih drugih Beograđana: u traganju za jeftinijim artiklima, putuju kilometrima i pri tom presedaju nekoliko puta.
A kako i ne bi. U poređenju sa istim periodom lane, maloprodajne cene uvećane su 4,6 odsto, pokazuju podaci Gradskog zavoda za informatiku i statistiku. Teže se živi i nego pre mesec, dva. Cene u prestonici bile su u martu 2,2 odsto veće nego u februaru, navodi se u izveštaju ove ustanove.
I dok su cene rasle, skok evra i tanje koverte dodatno su oborile kupovnu moć žitelja prestonice. Formiranje vlastite potrošačke korpe, koja prema statističkim podacima košta 36.000 dinara, postalo je svojevrsno umeće preživljavanja, koje podrazumeva svakodnevno vaganje između cene i kvaliteta.
Milena Radulović, direktor marketinga trgovinskog preduzeća „Jabuka”, primećuje da se sve više kupaca odlučuje za artikle manje poznatih ili nepoznatih proizvođača, koji po pravilu imaju nižu cenu.
– To je najpre uočeno na odeljenju delikatesa. Kupuju se najjeftinije salame i druge prerađevine od mesa. O pečenici i ne pričamo, jer „plafon” je praška šunka. Isto je i sa svežim mesom. Najviše se traži najjeftinija piletina, a ostale vrste mesa kupuju se uglavnom kada su na akciji – objašnjava Radulovićeva, dodajući da nije drugačije ni na odeljenjima sa drugim artiklima.
Mlečni proizvodi, kućna hemija, kozmetika, alkoholna pića i drugi proizvodi donedavno nepoznatih marki našli su put do kupaca.
– Kada smo počeli da punimo rafove „Jabuke” i SOS marketa novim proizvodima malo poznatih proizvođača, potrošači su zazirali od takve robe. Onda su ih probali, najpre sporadično i „stidljivo”, a posle toga više nije bilo dileme. Sada ih svakodnevno kupuju jer su zadovoljavajućeg kvaliteta, a jeftiniji su, jer se ne reklamiraju – kaže Milena Radulović, dodajući da se nastavlja i trend rasta učešća čekova u plaćanju. U ovom lancu iznosi oko 15 odsto, dok u vreme praznika i uglavnom vikendom, više od 20 odsto kupaca robu plati čekom na poček.
– To je potpuno logično i očekivano ponašanje kupaca u situaciji kada im kupovna moć neprestano opada. A ona se umanjuje uglavnom pod uticajem rasta cena iz državnog sektora, poput goriva, gasa i struje. To automatski uvećava račune, ali i povećava cene drugih roba i usluga – objašnjava Petar Bogosavljević, predsednik Pokreta za zaštitu potrošača.
S. D.
    </div>
<div id="magazin">
U dim – 10 miliona dinara
Subotica – Imre Garzo, vlasnik rasadnika „Elstar”, sprema se da ovih dana zapali lomaču od preko 100.000 neprodatih sadnica voća. Sa njima će u dim otići i njegova zarada od najmanje 10 miliona dinara.
– Nikada nije bilo ovako da sredinom aprila u trapu još uvek imamo desetine hiljada neprodatih sadnica. Niko ih više ne kupuje. Zašto? Zato što više niko ne kupuje domaće voće. Pogledajte supermarkete, preplavljeni smo uvoznim jabukama i domaće prodajemo za 10 dinara – u jednom dahu za „Politiku” Garzo „skicira” situaciju u voćarstvu Srbije.
Godišnje u svom rasadniku kalemi i pripremi za sadnju između 700.000 i 800.000 rasada raznog voća. Prethodnih godina gotovo sve su nalazile put do kupca u Srbiji, Hrvatskoj, Mađarskoj. Rasadnik je registrovao pre 18 godina i nekada je od zarade uspevao da kupi svu poljoprivrednu mehanizaciju koju i danas koristi. Deceniju i po sarađuje sa holandskim proizvođačima podloga odakle i uvozi one sa „plavom etiketom”, sertifikovane i ispitane na viruse, međutim, prvi put je ove godine morao da im otkaže narudžbinu od 300.000 podloga.
– Jedini veći kupac koga sam imao prošle godine je bio „Nektar” iz Bačke Palanke, što znači da gotovo da zavisimo od kupaca u maloprodaji. Međutim, kada dnevno imamo pazar od 20.000 dinara, od toga ne može da se održava preduzeće sa 30 zaposlenih. Cene sadnica nisu visoke, koštuničavo voće prodajemo po 180 dinara, a jabučasto po 150 dinara, u cenu je uračunat PDV, međutim, evo nedavno je bio kupac, nudili smo mu sadnice upola cene, ali ni onda se ne kupuje – kaže Garzo.
S druge strane, dok domaći rasadnici ni upola cene ne mogu da prodaju rasadni materijal u koji je uložen veliki trud i znanje, jer potrebne su godine iskustva da se odneguje dobar stručnjak za kalemljenje sadnica, dotle se na našem tržištu pojavljuju sadnice iz Italije po ceni od pet evra.
Tržište sadnica zamrlo je kako u Srbiji, tako i u okolnim zemljama. Imre Garzo priča kako je dugogodišnji kupac iz Hrvatske naručio oko 60.000 sadnica višanja, za koje je uvezao traženu sortu, kalemio podlogu, da bi se kupac javio da odustaje jer je država prestala da daje subvencije.
– To je bio posao vredan između osam i 10 miliona dinara, a uvoz kalema za sorte koje nisu na našoj sortnoj listi dozvoljen mi je samo zbog izvoza. Sada kada je posao propao, imam problema i da opravdam takav uvoz – kaže Garzo.
Ono što ga najviše brine jeste to što tri meseca nije isplatio zarade radnicima. Kaže da nikada nije mogao da razume one vlasnike koji ne plaćaju svoje zaposlene, a sada je došao u takvu situaciju. Narednih šest meseci njegov rasadnik takođe će biti bez prihoda, jer voćnjaci se obnavljaju i podižu samo u proleće ili u jesen.
– Ponekad pomislim da bi trebalo da uzmem traktor i sve sadnice da povadim. Imam i svoje voćnjake i znam koliko je mnogo truda potrebno da se odneguje voće, a ono na tržištu sada nema cenu. Mi u rasadnicima više nemamo poznatog kupca, jer niko više nije spreman da veliki novac ulaže u podizanje voćnjaka.
Aleksandra Isakov

Carska palata spremna za goste
Sremska Mitrovica – Vizitorski centar – Carsku palatu Sirmijuma, koja je zvanično otvorena 15. decembra 2009. godine, za tri meseca ove godine posetilo je više od 2.000 turista, ne računajući građane Sremske Mitrovice, kojih je, prema grubim procenama, kroz ovaj centar prošlo bar desetak hiljada. Tek dolazi vreme ekskurzija i putovanja, pa se turistički poslenici Sremske Mitrovice spremaju za doček modernih nomada koji će pored palate imati priliku da posete još neke zanimljive lokalitete rimskog Sirmijuma, ali i čuveni Prirodni rezervat baru Zasavica i da uživaju u netaknutoj prirodi.
– Ovih dana u Carskoj palati počinjemo otkrivanje podnih mozaika i postavljanje stubova od ljubičastog egipatskog porfira, koji su otkopani u Sirmijumu. Imamo oko 350 kvadratnih metara mozaika, a tu će, za koji dan, biti postavljena maketa rimskog Sirmijuma. Mi smo početna tačka projekta Turističke organizacije Srbije „Putevima rimskih careva“, a pored palate tu je i lokalitet crkve u Mačvanskoj Mitrovici. Imre Boba, američki arheolog svetskog glasa, kaže da je u njoj sahranjen sveti Metodije. Tu je i bazilika Svetog Dimitrija u centru grada, zatim mesto gde je na Artemidinom mostu 304. godine pogubljen sveti Irinej. U baštama su, u samom centru, Licinijeve terme, čuvena rimska kupatila, što bi hitno trebalo urediti i pokazati turistima, a interesovanje je veliko za sve ove lokalitete – kaže Ljubiša Šulaja, direktor Regionalnog zavoda za zaštitu spomenika kulture u Sremskoj Mitrovici, u čijem sastavu je i Carska palata Sirmijuma.
Pripreme za turističku sezonu se ubrzavaju, kako bi se do početka juna otkrili svi podni mozaici, više od 2.680 kvadratnih metara natkrivenog prostora palate, da turisti imaju osećaj da su stvarno ušli u rimski grad Sirmijum, da im se pokaže najznačajniji deo eksponata koji su do sada bili zaključani u muzejskim odajama i gotovo nedostupni javnosti i da ih u palati dočekuje osoblje obučeno kao u rimsko doba.
– Naravno, Sremska Mitrovica i ovaj vizitorski centar biće u žiži interesovanja 2013. godine, kada se bude obeležavalo 1.700 godina od takozvanog Milanskog edikta. Reč je o Konstantinovom ediktu kojim je car svojim podanicima dozvolio slobodno ispovedanje vere. To je za nas u Srbiji veliki ispit, jer će se deo svetske svečanosti održati i na našem području, u Nišu, odakle je imperijom vladao Konstantin, i u Sremskoj Mitrovici, gde je mnogo obeležja kako se Rimska imperija borila protiv pojave hrišćanstva. Bilo bi dobro kada bismo, kojom srećom, do tada mogli otkriti i kovnicu novca koja je postojala u Sirmijumu i u kojoj su iskovani čuveni Konstantinovih zlatnici, od kojih u svetu postoje samo tri primerka i čuvaju se u muzeju Srema – priča Šulaja.
S prvim prolećnim danima najavljen je veliki broj đačkih ekskurzija koje će doći da posete Carsku palatu, a u zavodu planiraju da se i za turiste, koji plove Dunavom i zaustavljaju se u Novom Sadu i Beogradu, organizuje poseta Carskoj palati. Uz vizitorski centar, baru Zasavicu, rimske lokalitete, turistima će ubuduće biti omogućena i poseta fruškogorskim manastirima, od kojih je većina obnovljena i udahnut im novi život.
– Godinama se ulagalo samo u arheološka istraživanja, sada je vreme da ih prate i ulaganja koja će doneti i određene prihode, i to je pravi potez Turističke organizacije Srbije sa projektom „Putevima rimskih careva“. To je okvir, a mnogo toga se može uvezati u taj projekat, koji treba da bude i ekonomski isplativ, jer je potrebno nastaviti i dalja istraživanja, a za to se ne mogu uvek obezbediti pare već ih valja dobro osmišljenom turističkom ponudom i zaraditi – kaže za „Politiku“ Ljubiša Šulaja.
J. Slatinac
</div>
<div id="ekonomija">
„Niteks” beži od stečaja
Niš – Među više stotina niških firmi, preduzeća i fabrika na spisku Narodne banke Srbije za automatski stečaj nalazi se i Tekstilna industrija „Niteks“. Mnoge je to iznenadilo, ali, budući da se dobro zna sa kakvim se problemima u finansijskom poslovanju (dugovi, nenaplaćena realizacija, blokada računa...) suočavao „Niteks“, činjenica je da najava stečaja nije baš bila neočekivana. Da li će, međutim, stečaja i biti? Na osnovu mera koje se preduzimaju poslednjih dana u jednoj od najpoznatijih srpskih tekstilnih firmi, odgovor na ovo pitanje je kratak i jasan – „ne“, rekao je za „Politiku“ generalni direktor fabrike u Nišu Milan Kljajić.
– Nezamislivo je da „Niteks“, renomirana fabrika tekstila i proizvođač moderne i ekskluzivne konfekcije, poznat decenijama u najvišim krugovima mode Evrope i sveta, ode u stečaj. Bez obzira na probleme i teškoće, koji postoje i koji se ne spore, mora se pronaći način da se preduzeće reorganizuje, sačuva i da nastavi normalno da radi. A za to postoje i zakonske mogućnosti i, što je još bitnije, vrlo realni uslovi – rekao nam je Kljajić.
Račun „Niteksa“ je dugo u blokadi i zbog toga je niška fabrika i došla pod udar Zakona o stečaju. Ali, istakao je Kljajić, program i plan mera, koje su u pripremi, mogu fabriku uvesti u mirnije vode:
– Mora se, pre svega, znati da smo u blokadi zbog dugovanja, koja su čak 80 odsto prema državi, odnosno prema poreskim i drugim republičkim organima, Fondu za razvoj i lokalnim komunalnim preduzećima. Ukoliko bude postignut dogovor sa poveriocima, naravno u skladu sa zakonom, o eventualnom reprogramiranju ili konvertovanju dugova, otpisu ili drugom načinu reorganizovanja, ubeđen sam da brzo možemo izaći iz ove situacije i nastaviti normalan rad – naglasio je Kljajić.
„Niteks“ u dužem periodu ima proizvodnju u kontinuitetu, dodaje Kljajić i, posle štrajkova i obustava rada, potpuno je stabilizovao proizvodnju:
– Za nas u fabrici, ali i za državu najvažnije je što imamo značajne ugovorene poslove u ovoj i za naredne godine i stabilno domaće i strano tržište. Pored ostalog, ovih dana očekujemo potpisivanje ugovora sa Vojskom Srbije, s obzirom da smo nedavno najboljom ponudom dobili posao na tenderu, a koji je vredan blizu sto miliona dinara. Isto tako, samo u ovoj godini već imamo dogovorene i sigurne izvozne poslove za inostrane partnere u vrednosti od skoro milion evra – ističe Kljajić.
U „Niteksu“ je trenutno na radnim mestima 670 radnika. Proizvodnja je prošle godine obnovljena i normalno se radi. Zbog toga zaposleni u fabrici očekuju da će se ipak pronaći mnogo bolje rešenje i za njih i za grad Niš i za Srbiju, nego što je stečaj. Na potezu su svakako i državni organi, ne samo rukovodstvo fabrike, jer, ističe se na svakom koraku, izlaz postoji.
Toma Todorović

Ugriz od milion evra
Guča – Na području Moravičkog i Zlatiborskog okruga trenutno je u toku oko 800 sudskih postupaka po tužbama meštana protiv svojih opština i gradova zbog ujeda pasa lutalica. Iako se u 90 odsto slučajeva radi o psima poznatih vlasnika, još nije zabeležen nijedan primer da je pokrenut postupak protiv sopstvenika te životinje.
Ovo je saopšteno juče u Guči, na zasedanju čelnika dva okruga i osam opština zapadne Srbije, posvećenom rešavanju niza komunalnih problema.
– Pojavili su se i brojni slučajevi zloupotreba, gde građani prijavljuju napad psa iako su povrede nastupile na drugi način. Ili se u lekarskom uverenju jednostavno navede da je pacijent izjavio da ga je napao pas, i to se onda sudski verifikuje. Zbog svega, lokalne samouprave trpe ogromne štete jer je naknada građanima za ujed lutalice između 60.000 i 90.000 dinara, čemu se moraju dodati sudski troškovi koji dostignu te iznose – rekao je Slobodan Jolović, predsednik opštine Lučani.
Samo u tim predmetima koji su u toku očekivani iznos naknada, sa sudskim taksama, premašiće milion evra. Rukovodeći ljudi dva okruga, gradova Čačak i Užice i opština Arilje, Požega, Kosjerić, Gornji Milanovac, Ivanjica i Lučani, odlučili su da zatraže promene zakonske regulative u ovoj oblasti, po kojima bi napadnuti građanin bio u obavezi da dokazuje okolnosti pod kojima je došlo do ujeda.
Predloženo je, takođe, da se ubrzaju poslovi na uređenju lokalnih odluka za držanje, popis i čipovanje pasa, i zaključeno da bi troškove koje čine lutalice trebalo da plate vlasnici svih pasa.
– Na ovom skupu saglasili smo se da je neizbežno uvođenje ili povećanje taksa za držanje pasa, kako bi gradovi i opštine našeg kraja stvorili namenske novčane fondove iz kojih bi se plaćale naknade meštanima koji su napadnuti – kazao je Jolović.
G. Otašević
</div>
<div id="kultura">
Sa preporukom Barišnjikova
Iz pravog kibuca, plesnog sela, na Sedmi beogradski festival igre stigla je poznata izraelska kompanija „Kibuc”, koju će videti publika u dva grada. Večeras, u „Sava centru”, oni će izvesti komad „Na pojavu sunca”, dok je sutra na sceni somborskog Narodnog pozorišta njihov „Kef-kafim”, naslov koji obećava, u prevodu je to „Dobar provod”.
Na jučerašnjoj pres-konferenciji, pred novinarima se pojavila mala izraelska „delegacija” od koje smo čuli mnoge zanimljivosti iz njihovog sveta igre. Prethodno je direktorka festivala Aja Jung podsetila da je ova kompanija pre pet godina otvorila Bitef, ali i ispričala šta je prošle godine čula od slavnog Miše Barišnjikova. Na gostovanju u Srbiji, rekao joj je da Izraelci imaju najmaštovitiju plesnu scenu na svetu, sa mnoštvom izvanrednih trupa, igrača i koreografa. A samo je potvrdio nešto u što se naša publika već mogla uveriti, jer na beogradskom festivalu ples iz ove zemlje ima zapaženo mesto.
Posle ovakvog „uvoda”, predstavnik Izraelske ambasade Jair Fremer uzvratio je komplimentima festivalu, istakavši da je gostujuća trupa jedna od najprisutnijih na svetskoj sceni. Pola godine „Kibuc” provede na turnejama. A zašto je tako, publika će se uveriti danas i sutra.
Rami Beer, koreograf obe predstave, rekao je da je trupa došla na festival u punom sastavu, ukupno 16 igrača, da je komad koji će izvesti za Beograđane inspirisan bajkom braće Grim, odnosno Bihnerovim „Vojcekom”, dok je „Kef-kafim”, predstava u slavu igre. Govorio je i o svim svojim umetničkim „oružjima” na sceni, ali ono glavno je igrač, sa svojim telom i dušom. O „Kibucu”, jednoj od 44 aktivne igračke kompanije u Izraelu, oglasio se i menadžer Ejtan Per, rekavši da se u njihovom plesnom selu sa igrom počinje od osme godine. Neki stasavaju u profesionalce, drugi u plesače-amatere, ali tu se uvek živi sa igrom. Na festival je došla prva postava, postoji ista tolika druga grupa, mlade snage koje igraju samo za decu, a neki od njih izbore se i za mesto u prvom sastavu. U „Kibucu” ima i stranaca, a juče je u baletskoj sali Pozorišta na Terazijama, po želji gostiju, održana audicija za igrače – odrasle i đake. Ko zna, možda neki od njih postanu deo ove velike i neobične priče zvane „Kibuc”.
M. Šehović

Čudesni film o Vasi Ladačkom
Novi Sad – Rediteljski prvenac Đorđa Balaševića film „Kao rani mraz”, dugometražna igrana verzija njegove pesme „Priča o Vasi Ladačkom”, premijerno će biti prikazan 19. aprila u Velikoj dvorani NIS-a u Novom Sadu i 20. aprila u „Sava centru” u Beogradu – saopšteno je juče na konferenciji za medije u Vladi Vojvodine. Pored popularnog kantautora, prvom predstavljanju filma u javnosti prisustvovali su pokrajinski sekretar za kulturu Milorad Đurić i tumači glavnih rola: Danijel Kovačević, Jovana Balašević, Vojin Ćetković i Mira Banjac.
Film „Kao rani mraz” Đorđe je potpisao i kao scenarista i autor muzike, a producent je porodična kuća „Salajka”, sa njegovom suprugom Oliverom na čelu. Balaševići su okupili reprezentativnu glumačku ekipu u kojoj su još: Rade Šerbedžija, Nikola Đuričko, Mustafa Nadarević, Zijah Sokolović, Marko Makivić, Peđa Bjelac, Ivan Đurić, Danica Jurčova, Radoje Čupić... Kadrovi su snimani 54 dana na lokacijama oko Ade, Čeneja, Novog Sada i Fruške gore, a posle montaže za prikazivanje je ostalo dva sata i četrdeset minuta.
– Ako je traka uspela da registruje bar nešto od ljubavi, posvećenosti i požrtvovanja uloženih u ovaj projekat, onda će njegovo donošenje publici na prag biti nešto kao kumovska pogača. Malo originala kog smo svi toliko željni u ovim falsifikovanim i patvorenim vremenima. „Priča o Vasi Ladačkom” je pesma koja se otela, koja se nastavlja i posle poslednje strofe, koja živi svoj život trideset i nešto godina. Krišom je stizala i tamo gde niko odavde jedno vreme nije smeo – istakao je Balašević.
Film donosi priču o događajima nakon pesme, iz ugla Vasinog sestrića Nikole. Balašević ne krije da je scenario napisao kao dar za diplomu na glumačkoj akademiji svojoj ćerki Jovani, koja juče nije mogla da sakrije suze. „Takvi smo mi, prirodni”, rekla je i izvinila se prisutnima u sali. Lik mladog Vase u filmu igra Danijel Kovačević, za koga reditelj kaže da je „jednostavno lik koji je zamišljao još otkako je napisao pesmu”. Kovačević je na snimanje dovozio svoju suprugu, takođe glumicu, a onda je zapao za oko Balaševiću.
– Muzički, ovo bi bila fuga, poetski – balada, ali sve zajedno reč je o čudesnom filmu, koji je dugo fermentirao kod Đoleta. Motor projekta, sa druge strane, bila je Olivera Balašević, koja je do tančina, u sat, sve ispoštovala što je dogovoreno. Počev od odnosa prema ljudima, bez obzira da li je reč o radnicima koji razvlače kablove ili filmskim zvezdama, do isplate honorara – rekla je Mira Banjac.
Miroljub Mijušković

Sedma noć muzeja
Sedma po redu „Noć muzeja” zakazana 15. maj (od 18 časova do 2 časa ujutro) imaće u ponudi sedam gradova više nego prošli put, dok će posetiocima u Srbiji i ovoga puta biti dostupan rekordan broj raznovrsnih kulturnih institucija – čak 150.
Među više od 40 gradova učesnika ove manifestacije prvi put će se naći Bačka Palanka, Bečej, Bela Crkva, Svilajnac, Lazarevac, Loznica, Mionica, Odžaci i Trstenik. Štaviše, čak i nedostatak muzeja u nekim gradovima, kao što je to slučaj, recimo, sa Svilajncem, neće biti prepreka – program će biti organizovan u nekoj od centralnih gradskih ulica, čiji će izlozi postati muzejske vitrine a parkinzi pozorišne scene.
Kako je najavila Ana Jovanović, jedan od osnivača ove „fešte”, maštovit program koji će u toku te noći, sada već tradicionalno, zabaviti nekoliko stotina hiljada ljubitelja kulture, dešavaće se u dobro poznatim i popularnim institucijama ali i na do sada nepoznatim lokacijama.
– Neke ustanove će prvi put otvoriti svoja vrata dok će ih neke otvoriti samo za tu noć i već će sutradan biti zatvorene, pa će ovo biti jedinstvena prilika za sve zainteresovane da ih posete. Širom Srbije predstavićemo našu kulturnu baštinu ne samo domaćoj publici već i gostima iz inostranstva koji tada budu u našoj zemlji – rekla je Jovanovićeva.
„Noć muzeja” privukla je prošle godine oko pola miliona posetilaca, koji su prodefilovali brojnim ulicama, trgovima i izložbenim prostorima. Prema broju učesnika u konkurenciji ostalih gradova u Evropi naša „Noć” nalazi se na odličnom drugom mestu a postala je i član Upravnog odbora internacionalne „Francuske inicijative za evropsku noć muzeja”. Najbogatiji ovogodišnji program, koji su podržali Ministarstvo kulture Srbije i skupštine gradova učesnika, ponudiće Beograd, sa preko 70, Novi Sad sa 40 i Šabac i Valjevo sa devet izložbenih lokacija. Svi zainteresovani dodatno se mogu informisati o lokacijama, programu i učesnicima preko internet sajta www.nocmuzeja.rs.
M. Dimitrijević
</div>
<div id="ekonomija">
Rafinerija Komika u Beogradu?
Ukoliko „Komiko ojl” i definitivno ne bude dobio zeleno svetlo za gradnju rafinerije nafte u Smederevu, ta ćerka firma američko-holandskog konzorcijuma „Komiko oversiza” mogla bi da gradi rafineriju u Beogradu, jer je pored Kovina i Požarevca i prestonica pozvala investitora na razgovore, potvrdio je juče za „Politiku” Radomir Radivojević, direktor „Komiko ojla”.
Da li će, međutim, investicija vredna 250 miliona dolara ostati u Srbiji, ili će biti preseljena u neku od zemalja u regionu, menadžment ove kompanije će odlučiti u junu do kada bi trebalo da bude završen prostorni plan posebne namene koji treba da pokaže da li će se u Smederevu graditi novo postrojenje za proizvodnju evropski kvalitetnog goriva ili ne. To je, između ostalog, zaključak vlasnika i menadžera ovog konzorcijuma donet na poslednjoj sednici Upravnog odbora održanog juče u Beogradu, kaže Radivojević.
– Investitor je prilično zabrinut ovakvim razvojem situacije i s pravom pita kako je moguće da pošto je raspisan javni konkurs za gradnju u Smederevu, odbornici ove opštine sada traže raspisivanje referenduma, što će presuditi da li je strani investitor dobrodošao u Srbiju ili ne – dodaje Radivojević.
Ni „Komiko oversiz” ni „Bejzik ekvipment”, firme koje su uključene u ovaj veliki projekat, nemaju iskustva o tome da se u bilo kojoj zemlji raspisivao referendum zbog ekonomskih pitanja, ističe Radivojević.
On kaže da je zbog politizacije ovo vrlo loša preporuka potencijalnim investitorima da dođu u Srbiju, te da se nada da će se odbornici Skupštine Smedereva koji su novu sednicu zakazali za 20. april (kada bi ponovo trebalo da glasaju o referendumu) urazumiti i shvatiti da im gradnja rafinerije donosi prosperitet. Ako ni zbog čega drugog ono zbog zapošljavanja više od 2.200 radnika u vreme gradnje i više stotina po završetku rafinerije.
– Argumenti opozicije da rafineriju ne treba graditi zbog potencijalnog zagađenja životne sredine pali su u vodu pred činjenicom da iza „Komika”, pored svih drugih standarda, stoji i potvrda Nemačkog nacionalnog instituta o ispunjenosti standarda kvaliteta, takozvani Tjub, koja garantuje da nema govora o zagađenju – kaže Radivojević.
Na pitanje zašto, ako već postoji toliko prepreka u Smederevu, investitori ne odu u gradove koji ih pozivaju, Radivojević kaže da Smederevo strateški ima najbolju poziciju.
– Nije mi jasno ni zašto Smederevo odbija da se u budžet, kako je predviđeno, slije 4,2 miliona dolara koje bi „Komiko” trebalo da uplati pre negoli dobije građevinsku dozvolu – kaže on.
Radivojević na pitanje o bankarskoj garanciji ističe da ovoj kompaniji i nije potrebna klasična bankarska garancija već izjava banke da prati ovaj program što je „Komiko” već obezbedio.
Menadžment kompanije ne može, ističe naš sagovornik, da razume kako je moguće da ljudi koji su u Skupštini Smedereva zvanično podržali ovaj projekat sada podrivaju celu stvar, napominjući da u „Komiku” gube strpljenje jer se s ovom „dinamikom” radova na današnji dan nalaze tamo gde je trebalo da budu u avgustu prošle godine.
Jasna Petrović

Krediti, ipak, ostaju Srbiji
Iako je postojala opasnost da Svetska banka povuče sredstva koja je odobrila Srbiji, jer se pozajmljeni novac za nekoliko projekata uopšte nije koristio, Džejn Armitidž, regionalna direktorka u ovoj međunarodnoj finansijskoj instituciji, u Beograd je donela dobre vesti. Zbog kašnjenja sa povlačenjem novca Srbija neće biti kažnjena niti će se krediti smanjiti. Stručnjaci Svetske banke nastaviće da zajedno sa predstavnicima vlasti iz meseca u mesec nadgledaju sprovođenje projekata, a krajnji rok za korišćenje sredstva biće produžen.
– Vesti su sada mnogo bolje nego pre šest meseci kada sam poslednji put bila ovde. Tada smo bili vrlo zabrinuti da će ogromna suma novca ostati neiskorišćena. Razumemo da je kašnjenje delom bilo uzrokovano i politikom promena, ali je zbog toga 18 meseci uludo potrošeno. Pre šest meseci sam morala da kažem da će odobreni novac možda biti vraćen nazad u banku, jer zajmovi nisu bili ratifikovani u parlamentu, što je sprečavalo povlačenje sredstava. Tada su se prilično sporo menjale stvari kod projekata navodnjavanja i odvodnjavanja, centralnog registra i u okviru projekta penzione reforme. Sa zadovoljstvom mogu da kažem da vidim napredak u projektima koji su išli vrlo sporo.
Da li će možda sporni zajmovi biti smanjeni?
To ne volimo da radimo i takvim metodama pribegavamo samo u ekstremnim slučajevima. Ono na šta se češće odlučujemo je da produžimo rok završetka projekta. Takvu odluku smo doneli i kada je o Srbiji reč. Nikada nismo ni imali sumnje da su sporni zajmovi za Srbiju bili nevažni. Pitanje je bilo da li je primena počela i da li se poštuje procedura.
Ako se na ratifikaciju projekata u parlamentu dugo čekalo, šta je još bilo prepreka?
Najčešće su zastoji nastajali zbog političkih promena. Projekte je započinjala jedna, a nastavljala druga administracija. Tu smo izgubili vreme. Sada se stvari vrlo brzo odvijaju. Zastoja nema. Na Koridoru 10 juče sam u Dimitrovgradu otvorila radove. Za nas je to vrlo važan i najveći projekat koji podržavamo u Srbiji.
Znači, Svetska banka za razliku od ovdašnjih ministara ne misli da izgradnja Koridora 10 sporo ide?
To je nov, veliki i komplikovan infrastrukturni projekat. Zato je u početku potrebno potrošiti više vremena da kasnije ne biste trošili novac. Da bi se sve odradilo kako treba vlada i banka stalno moraju da sarađuju. A to podrazumeva veliki rad, ali i vreme. Mi smo zadovoljni kako tu stvari napreduju, bar u onom delu koji mi finansiramo sa 388 miliona dolara. Verujemo da će ta deonica biti završena do 2013. godine, što je relativno brzo, a ceo projekat do 2015. godine. Žurba tu nije dobra, jer ako dokumentacija nije urađena kako treba, ako eksproprijacija nije odrađena valjano, zemlja će kasnije platiti mnogo više.
Srbija je usred reforme javnog sektora. Svetska banka je napravila preporuke u izveštaju „Kako sa manje uraditi više”. Koliko ih se naša vlada pridržava?
Reforma javnog sektora ide u dobrom pravcu, ali još nije gotova. Srbija ima veoma veliki javni sektor i glomazniju administraciju nego zemlje u regionu. U poslednjih nekoliko godina srpska ekonomija je rasla vrlo brzo, prihodi od privatizacije bili su veliki. Ali zemlja je izbegla da donese najtežu odluku, a to je rezanje administracije. Kad to već nije urađeno u boljim vremenima, kada je rast bio veliki a plate rasle, to vas je sačekalo u najgorem trenutku – usred ekonomske krize. Jer tek tada je problem eskalirao. Prilivi kapitala su rapidno smanjeni, prošle godine zabeležen je negativan rast od minus tri odsto i zemlja se suočila sa tim da ne može da izdržava tako veliku administraciju. To su bile bolne mere i vrlo hrabra odluka bila je zamrzavanje penzija i plata.
A kad je pravo vreme za odmrzavanje?
Mislimo da će zadržavanje zamrznutih plata i penzija do kraja ove godine zaista pomoći smanjenju minusa u državnoj kasi. Znam, takođe, da to nije dobra mera u dugom vremenskom periodu. Znam da pojedini članovi vlade misle da ako ekonomija počne da raste da onda treba povećati plate i penzije. Sigurno je da treba da sačekamo i vidimo koliki će biti ekonomski rast, kakav će biti priliv kapitala, ali je sigurno da ako i dođe do povećanja onda ono mora biti vrlo, vrlo malo. Jer ako će Srbija imati minus u državnoj kasi, ako rast i priliv kapitala budu skromni, a prihodi u budžetu manji, onda to nije baš dobar „tajming”. Uostalom, o tome će, polovinom godine, vlada i MMF voditi ozbiljne razgovore.
S obzirom na to da ste zaduženi za još pet zemalja u regionu, kako se Srbija oporavlja u odnosu na susede? 
Region jugoistočne Evrope bio je najviše pogođen krizom. Izvozno tržište je smanjeno, priliv kapitala pao, dividende, odnosno koverte koje su slali iseljenici se utanjile… Srbija je vrlo brzo reagovala merama protiv krize i zatražila pomoć MMF na vreme. Problemi su počeli brzo da se rešavaju, mnoge zemlje regiona su više pogođene krizom. Definitivno, oporavak se vidi, ali će rast biti spor.
------------------------------------------------------------------
Sajmon Grej napušta Srbiju
Kada ćete proveravati kako napreduju projekti koje finansirate?
Ponovo dolazim u junu, ali posebnim povodom. Sajmon Grej, šef kancelarije Svetske banke u Beogradu tada napušta Srbiju. Reč je o normalnom procesu kruženja kadrova, politika banke je takva da se menadžeri posle tri godine šalju u druge zemlje.
Ko će biti novi šef beogradske kancelarije?
To je menadžer Lu Bretar, poreklom Francuz.

„Knjaz” štrajkuje
Aranđelovac – Od juče u šest sati radnici kompanije „Knjaz Miloš” stupili su u generalni štrajk. Pregovori Samostalnog sindikata i rukovodstva poslodavca trajali su punih 11 sati, ali do dogovora nije došlo.
– Pokazali smo zaista spremnost da pregovori urode plodom na obostrano zadovoljstvo, ali nažalost do toga nije došlo. Već na prvom našeg zahtevu da poslodavac ne iskazuje višak zaposlenih i da se obustave sve aktivnosti usmerene na iskazivanje viška zaposlenih došlo je do „kamena spoticanja”. Da spomenem i naša druga dva zahteva, da se poveća osnovna zarada za najjednostavniji posao za procenat rasta troškova života i da poslodavac obezbedi poštovanje svih odredbi važećeg kolektivnog ugovora – kaže Živorad Kolarević, predsednik Samostalnog sindikata „Knjaza Miloša”.
Posle neuspelih pregoora oglasilo se i rukovodstvo kompanije koje tvrdi da mu „uprkos velikim naporima nije pošlo za rukom da postigne dogovor i kompromis sa predstavnicima sindikata i štrajkačkog odbora”.
Ta kompanija saopštila je da se zbog svetske ekonomske krize suočava sa teškoćama u poslovanju (kao i svi proizvođači mineralnih voda i bezalkoholnih napitaka) i da se i pored svih mera racionalizacije i uštede, kao posledica smanjenog obima proizvodnje i prometa, pojavio izvestan višak zaposlenih. Namera rukovodstva je bila da rešenju ovog problema priđe kao i do sada na odgovoran način i uz punu svest o osetljivosti ekonomske i socijalne situacije. Vlasnici „Knjaza” podsećaju da je na socijalni program već potrošeno 15 miliona evra.
„Za sindikat nije bila prihvatljiva naša ponuda da se odredi moratorijum od dva meseca u kome ćemo pokušati da problem viška zaposlenih rešimo kroz program dobrovoljnog napuštanja kompanije uz stimulativne otpremnine, posle čega bismo ponovo seli za pregovarački sto u slučaju potrebe. Takođe nije bila prihvatljiva naša ponuda da se istraže sve mogućnosti za minimiziranje ovog viška reorganizacijom radnog vremena, eventualnog linearnog smanjenja zarada ili upućivanjem radnika na rad kod drugog poslodavca”, kaže se u saopštenju menadžmenta „Knjaza Miloša”.
Rukovodstvo te kompanije tvrdi da za njega nije bio prihvatljiv zahtev za linearno povećanje zarada od 8,9 odsto, imajući u vidu da je prošle godine zabeležen gubitak u poslovanju, da je negativan trend nastavljen u prva tri meseca ove godine, a da je prosečna zarada u kompaniji (bez menadžmenta) 42.000 dinara i da nikada nije došlo do kašnjenja u isplati zarada.
– Suočeni sa ultimatumom da se unapred i bespogovorno odreknemo zakonom i kolektivnim ugovorom garantovanog prava na organizovanje programa tehnološkog viška, bili smo prinuđeni da priznamo neuspeh dosadašnjih pregovora. Svesni ozbiljnosti situacije, obaveštavamo javnost da ćemo se u toku trajanja štrajka ponašati odgovorno i u skladu sa zakonskim propisima i da isto to očekujemo i od radnika i njihovih predstavnika. Ovim pre svega mislimo na obavezu održavanja minimalnog procesa rada, utvrđenu zakonom i kolektivnim ugovorom, a radi izbegavanja nastanka znatne materijalne štete – kaže se u saopštenju kompanije „Knjaz Miloš”.
Inače, juče, od ukupno 932 zaposlenih ove kompanije u štrajku je bilo oko 800 radnika.
B. Njegovan , M.Brkić

Krenuo Koridor kod Dimitrovgrada
Dimitrovgrad – Predsednica Skupštine Srbije Slavica Đukić-Dejanović i regionalna direktorka Svetske banke Džejn Armitidž, uz prisustvo ministra za infrastrukturu Milutina Mrkonjića, otvorile su radove na obilaznici oko Dimitrovgrada na Koridoru 10 na samoj granici sa Bugarskom. Izgradnja obilaznice oko Dimitrovgrada i autoputa do granice sa Bugarskom sastoji se iz dva dela – izgradnje deonice puta, uključujući petlju od oko 5,8 kilometara i sedam mostova dužine od 20 do 500 metara. Radovi će biti finansirani iz kredita Svetske banke od 275,2 miliona evra.
Slavica Đukić-Dejanović najavila je upošljavanje oko 100.000 ljudi na izgradnji Koridora 10 i izrazila očekivanje da će podizvođači radova biti iz Pirotskog okruga.
– Da bi Koridor 10 u Srbiji bio izgrađen u potpunosti, prema procenama stručnjaka, potrebno je oko 1,3 milijarde evra, a Svetska banka će finansirati ovaj pravac sa 275,2 miliona evra. Ovo je i najveći kredit koji je Srbija do sada dobila – rekla je Džejn Armitidž, pojašnjavajući da Svetska banka finansira izgradnju Koridora 10 u Srbiji od Niša do Dimitrovgrada i dve deonice na delu od Niša do makedonske granice. 
Najpovoljniju ponudu na tenderu za izgradnju tog dela autoputa E80 na Koridoru 10 je dala austrijska kompanija „Alpina“ sa cenom od 31 milion evra, a rok za završetak radova je oko 24 meseca. 
Član Upravnog odbora preduzeća „Koridor 10“ Nenad Ivanišević najavio je da će početkom maja biti raspisani tenderi za deonice na Koridoru 10 od Dimitrovgrada prema Pirotu i da bi za nekoliko meseci trebalo da počnu radovi. 
M. Penčić
</div>
<div id="vesti">
Lekari negiraju krivicu za smrt Anje Grahovac
Suvlasnik klinike „Perfekta” Dejan Milutinović (43) i anesteziolog Stanoje Glišić (72) odbacili su juče, na početku suđenja pred Višim sudom u Beogradu, krivicu za smrt trogodišnje Anje Grahovac.Glišić je rekao da se ne oseća krivim ni po jednoj tački optužnice i da nije tačno da nije koristio lekove i sredstva potrebne za operaciju katarakte Anje Grahovac, kako se to navodi u optužnici.
– Netačno je da nisam savesno postupao, jer sam preduzeo sve mere za proveru aparata za anesteziju pre operacije – rekao je Glišić, a potom detaljno opisao tok operacije Anje Grahovac i kako ju je uvodio u anesteziju.
– Operativni tok je bio uredan do pred sam kraj operacije, kada je nastalo dramatično pogoršanje stanja pacijentkinje. Došlo je do pada krvnog pritiska, video sam bledo lice devojčice i naredio da se pristupi merama masaže i davanja pomoći – rekao je Glišić pred većem sudije Slavice Nikolić i naveo da se posle toga stanje stabilizovalo, pa je počeo postupak izvođenja iz anestezije.
Glišić je ispričao i da je odjednom uočen skok telesne temperature pacijentkinje na 38 stepeni, a u narednih dva sata temperatura se popela na 39,9 stepeni. Naveo je da je odmah pozvao lekare sa Dečje klinike koji su devojčicu prebacili na dalje lečenje u Institut za majku i dete.
– Svaki dan sam odlazio tamo, raspitivao se za njeno stanje. Prva dva dana bilo je znakova poboljšanja, ali se kasnije stanje pogoršavalo i posle dve nedelje došlo je do fatalnog ishoda – rekao je Glišić.
Glišić je naveo da je na sličan način ostao bez sina koji se nije probudio posle operacije i da ne postoje reči i uteha roditeljima u boli za izgubljenim detetom.
– Učinili smo sve što smo mogli da uradimo i pomognemo, ali, nažalost, nije uspelo – rekao je Glišić, koji je odbranu iznosio gotovo dva sata.
Prvooptuženi Milutinović je rekao da kao otac troje dece oseća veliku moralnu odgovornost i izrazio saučešće roditeljima preminule devojčice. Dodao je da u optužnici ima mnogo neistina i istakao da on nije vlasnik nego suvlasnik klinike u kojoj je operisana sada pokojna Anja.
Milutinović je naveo da je on hirurg i da nije bio zadužen da vodi računa o aparatu za anesteziju, nego je to bio zadatak anesteziologa.
Prvooptuženi je naveo da je aparat za anesteziju nabavljen iz Nemačke 2003. godine kao donacija anesteziologa Vladana Brankovića, koji radi u toj zemlji.
Milutinović je rekao da su boce za gas sa kiseonikom došle nove, neraspakovane i dodao da ih je Branković kupio od nemačke vojske koja ih je izbacila iz upotrebe, ali je istakao da su aparati bili novi i „vrlo pouzdani”.
– Bili su ispravni i sada takve aparate koriste u evropskim zemljama i u Nemačkoj, pa i u Beogradu, u Urgentnom centru – rekao je Milutinović.
On je naveo da je „aparat savršen i pouzdan” jer može da radi u svim uslovima i da nije znao kada je proizveden.
Prema navodima optužnice, aparat je proizveden 1984. godine.
Prvooptuženi je naveo da je na dan operacije Anje Grahovac bio na gornjem spratu, gde je radio druge operacije.
Milutinović je naveo da je klinika u kojoj je radio bila jedna od bolje opremljenih na Balkanu i da je imala ovlašćenja za više vrsta operacija, između ostalog i za operaciju katarakte, kakva je primenjena u slučaju Anje Grahovac.
Dodao je da su anesteziolozi bili obavezni da kontrolišu aparate i da je o svemu vodila računa direktorka klinike Jasmina Petrović, koja je bila zadužena za nabavku materijala i gasova za anesteziologiju.
Suđenje će biti nastavljeno danas, svedočenjem roditeljanastradale devojčice Aleksandrai Ivane Grahovac.
M. Derikonjić
</div>
<div id="kolumna">
CRVENA LINIJA
Svi koji su mislili da je preduskršnje usvajanje jednostrane srebreničke deklaracije u Skupštini Srbije vrhunac neodgovornosti aktuelne vlasti još jednom su se prevarili. Naime, definitivno su čak i od te mučne skupštinske debate još mučniji bili pokušaji naknadnog „vađenja” i „kontrole štete” kojima danima prisustvujemo.
Prvi i verovatno najneukusniji gest u tom pravcu bilo je tobože „hitno” (odmah sutradan?!) pokretanje pitanja deklaracije o osudi zločina nad Srbima, čime su, zapravo, srpske žrtve u poslednjem balkanskom ratu dvostruko ponižene i degradirane. Najpre time što su bezrazložno izostavljene u Deklaraciji o Srebrenici, a onda i time što se srpska skupština udostojila da ih se seti tek kada se pojavila potreba za ovom „utešnom” deklaracijom, ne bi li se tako nekako u javnosti amortizovao negativan efekat zbog usvajanja one prve. Razume se, takva naknadna alibi-deklaracija o osudi (i) srpskih žrtava nikoga u svetu ne zanima već ima isključivo unutrašnjopolitički efekat i predstavlja tek neku vrstu smokvinog lista za vladajuću koaliciju.
Ništa bolja nije bila ni navijačka seansa Borisa Tadića na utakmici Partizan–Makabi, gde su uvek spremne kamere RTS-a svako malo hvatale predsednika u spontanom zagrljaju ili razdraganom čavrljanju sa premijerom RS Miloradom Dodikom. Ideja je, očito, bila da se demonstrira kako odnosi između Srbije i Srpske nisu nimalo narušeni nakon usvajanja ove deklaracije i da su tu i dalje u pitanju „dva tela, a jedna duša”. U ovom trenutku nije jasno šta je to Milorad Dodik dobio zauzvrat zbog ove javne oprosnice Tadiću i koliko će ona uopšte uroditi plodom sa jedne i druge strane Drine.
Jedno je zločin, čije prave dimenzije treba istražiti a krivce kazniti, a nešto drugo je njegova politička zloupotreba. A nešto treće besmisleni nacionalni mazohizam i samoponiženje. Prva istraživanja pokazuju da je srpsko javno mnjenje bolje od tzv. političke elite prepoznalo razliku između neophodne osude zločina i njegove političke instrumentalizacije. Maltene do poslednjeg trenutka u vladajućoj koaliciji su verovali da će u priču o deklaraciji uvući i naprednjake i LDP (na radikale i DSS niko nije ni računao). Ali Nikolić i Jovanović su se na kraju izvukli, svaki sa svojim razlozima i svojom računicom, i ostavili Tadića da sam kusa vruću kašu, jedva namičući čak i prostu skupštinsku većinu za nešto što je, prema predsednikovoj najavi od pre tri meseca, trebalo da bude „izraz najšireg nacionalnog konsenzusa”.
Zvanični Brisel i Vašington su, doduše, mlako pohvalili potez srpske skupštine. A verovatno su tako nešto prethodno i obećali srpskim kolegama. Njihovi mediji, razume se, nisu imali takvu obavezu. A ni strpljenja, ni interesa, ni volje da svojoj publici potanko tumače hašku pravnu sofistiku, po kojoj Srbija, doduše, „nije kriva”, ali „nije učinila sve da spreči” zločin u Srebrenici. Zato su njihovi izveštaji i reakcije na srpsku deklaraciju bili koliko jednostrani toliko i očekivani. „Srbija se izvinjava za srebrenički masakr”, „Srpski parlament osudio ubistvo 8.000 Muslimana u istočnoj Bosni” bili su najčešći naslovi, nakon kojih je, po pravilu, išlo podsećanje na događaje iz 1995. koje je, očekivano, bilo apsolutno u znaku „zvanične” bošnjačke verzije, koju su početkom prošle godine bošnjački i albanski lobisti na čelu sa Jelkom Kacinom provukli i kroz evropski parlament.
Iz ugla prosečnog zapadnog medijskog konzumenta, kao i iz vizure evropske političke i medijske elite, stvari su manje-više nedvosmislene: Srbi, doduše, „bosanski” Srbi, ali to je uglavnom isto, pod komandom Ratka Mladića i Slobodana Miloševića (i to je uglavnom isto) počinili su genocid u Srebrenici i sada je Srbija preuzela odgovornost za taj zločin i izvinila se žrtvama, ali ga iz unutrašnjopolitičkih razloga još uvek nije i sasvim eksplicitno kvalifikovala kao „genocid”.
Srbija u svom odnosu prema EU danas neodoljivo podseća na zaljubljenog ženika koji je izabranici svoga srca unapred poklonio sve (imanje, novac, ugled, porodično nasledstvo), a zauzvrat dobio samo neodređena obećanja – i pokoji poljubac u čelo. I sad zavisi od njene dobre volje i mrvica njene milostinje.
Zaključno sa ovom srebreničkom deklaracijom, prethodno usvojenim Statutom Vojvodine i najavljenom prodajom „Telekoma” (a to, zapravo, i nisu toliko odvojene stvari kao što se na prvi pogled čini) ova vlada je prešla mnoge „crvene linije”. I tu, bojim se, više nikakvo vađenje i nikakav „krizni pi-ar”, niti medijsko hodočašćenje po srpskim manastirima i stratištima ne može pomoći. Pa sve i da, recimo, Partizan sa Borisom Tadićem na tribinama na kraju postane prvak Evrope. A zauzvrat smo dobili, u najboljem slučaju, samo pokoji blagonaklon diplomatski smešak, a u najgorem cinične komentare, poput onih Jelka Kacina i Doris Pak, naših znamenitih „evropskih izvestilaca”.
</div>
<div id="magazin">
Sve što im treba je ljubav
Beč – Ana Kruna (20) studira Poljoprivredni fakultet u Zemunu, jer smatra da će se stručnjaci tog profila biti najpotrebniji Evropi. „Hrana i lekovi će uvek biti neophodni”, kaže ova devojka. U hraniteljskoj porodici je od 12. godine. Usvojila je učiteljica od koje je učila prva slova i kaže da će verovatno u budućnosti i ona usvojiti dete.
Kristijan Živković (18) svira klasičnu harmoniku i već niže međunarodne uspehe. Iako je Beč grad muzike, neće tu studirati, jer kaže da bi izgubio godinu dana učeći nemački jezik, a nema vremena za gubljenje. Pošto je rođen u Italiji i zna italijanski, iduće godine će da konkuriše na akademiji u Rimu. U hraniteljskoj porodici je duže od 10 godina. Pitamo ga za koga su Mocart kugle. „Za mamu, zapravo maćehu, ali ja je zovem mama”, odgovara. Veli i da napišemo da nema devojku, uz opšti smeh i gurkanje u autobusu, a onda ozbiljnim glasom priča da mu je trenutno najveća životna želja da kupi harmoniku „skandali 58”, koja košta 10.000 evra, a potrebna mu je radi usavršavanja.
Ana i Kristijan bili su deo grupe od 40 mladih bez roditeljskog staranja iz Beograda, Niša, Kruševca, Negotina i Sremskih Karlovaca koji su u okviru projekta „Putujmo u Evropu” potpredsednika vlade Božidara Đelića tri dana boravili u glavnom gradu Austrije. Zahvaljujući brojnim sponzorima, uspeli su da obiđu sedam od 100 muzeja koliko ih ima u Beču, videli su izložbu Endija Vorhola, u „Kući muzike” na simulatoru dirigovali Bečkom filharmonijom, a avionom kojim su se uputili ka EU upravljao je Niki Lauda lično. Dobili su i džeparac koji je uglavnom potrošen u šopingu i ludim vožnjama u zabavnom parku „Prater”.
Sa rečima Radoslava Obradovića, koji je već 14 godina vaspitač u Dečjem selu u Sremskoj Kamenici, slažu se svi nastavnici – osnovni kriterijum za izbor dece bio je da put Beča krenu – najbolji, oni koji su to zaslužili svojim ponašanjem u ustanovi, odnosom prema drugoj deci i ocenama u knjižici. Većini je ovo bio prvi odlazak u inostranstvo i prvi let avionom.
Jelena Janković (16) iz Dečjeg sela kaže da joj se dopalo što grad ima mnogo muzeja. Ona planira da bude modni kreator. Njen mnogo brbljiviji drug Slobodan Mirović objašnjava nam da je rođen istog dana kada i Hitler i Lenjin, a da je ime dobio po bivšem predsedniku Srbije. I student je i srednjoškolac – uči solo pevanje u srednjoj muzička školi i svira fagot u Filharmoniji mladih, a istovremeno studira drugu godinu Prirodno-matematičkog fakulteta u Novom Sadu. Budući menadžer u turizmu u Dečjem selu je već 10 godina, a živi u kući broj jedan sa dvojicom braće. Jedan su drugom „do ušiju” – 16, 18 i 20 godina.
– Imam tu privilegiju da sam sam u sobi, verovatno zato što sam najstariji – kaže Slobodan uz osmeh, objašnjavajući da u Dečjem selu ima 13 kuća, da žive od 3.000 dinara mesečno i da uz ovaj džeparac sva deca imaju i stipendije.
Većina devojaka iz ovog „sela” neće da priča za novine, ali nam ipak kažu da im je bolje ovde nego u hraniteljskim porodicama, da je bilo raznih loših iskustava i s medijima i s porodicama kroz koje su prošle. Iz Dečjeg sela se obično odlazi kada se završi školovanje ili posle udaje. Pitamo ih da li ima ljubavi. Uglas odgovaraju da toga nema, jer su u Dečjem selu svi kao braće i sestre.
Gorica Milenković, socijalni radnik iz Doma za decu bez roditeljskog staranja „Jefimija” iz Kruševca u Beč, pošla je sa petoro dece. S ponosom kaže da su se na pedagoškom veću dogovorili da mladima prepuste da oni sami na njihovom parlamentu odaberu ko zaslužuje ovu nagradu.(/slika2)
– U domu je četrdeset troje dece i pedesetoro na internatskom smeštaju. Uglavnom su to deca siromašnih roditelja, a mnogi ostaju i po 15, 16 godina. Imamo i dosta onih koji ne žele da idu u hraniteljske porodice, navikli su se na naš kolektiv – priča Gorica i dodaje da se deca javljaju kada jednom odu, a većina ostaje u Kruševcu i tu zasniva porodicu.
Vladan Stojanović (19) štićenik je ovog doma već devet godina. Kaže da su mu roditelji razvedeni i da su ga ovde lepo prihvatili i omogućili mu sve ono što majka nije mogla. Ovo mu je prvo putovanje u Beč i objašnjava da nešto ovako lepo nikada nije video. „Čistije je, građevine su lepše, jedino su ljudi hladniji nego u Srbiji”, kaže. Planira da ode u Švedsku, tamo ima ujaka koji dugo radi, a ako mu to ne uspe, nastaviće školovanje.
Miljana Ilić iz Negotina uči za pekara, a u domu je sa tri sestre i bratom. Prvi joj je put u inostranstvu, a ovo nagradno putovanje osvojila je i njena sestra. Pitamo je na odlasku šta je kupila, a ona odgovara da je uz poklone za najbliže, polovinu novca sačuvala za proslavu punoletstva idućeg meseca.
Iako je većina mladih put Srbije ponela slatkiše, dvojica momaka su se vratila sa kaznom – zbog prelaska preko pešačkog prelaza na crveno svetlo. Pošto policajci nisu uspeli da ispišu srpska imena, kaznu je bukvalno ispisao njihov drug. Upoznavanje sa strogim pravilima EU koštalo je 14 evra, a policajci su im na rastanku uz osmeh rekli: " I ovo vam je uspomena iz Beča ”
</div>
<div id="vesti">
Danas imenovanje pet sudija Ustavnog suda
Opšta sednica Vrhovnog kasacionog suda danas će imenovati pet sudija Ustavnog suda Srbije, koji sada radi sa devet umesto 15 sudija. Visoki savet sudstva i Državno veće tužilaca su prošle sedmice, na zajedničkoj sednici, predložili deset kandidata.
Sa liste predloženih, Opšta sednica Vrhovnog kasacionog suda imenuje pet sudija, a predloženi su Dušan Divjak, zamenik javnog tužioca u Apelacionom tužilaštvu u Novom Sadu, Bratislav Đokić, sudija Upravnog suda, Goran Ilić, vanredni profesor Pravnog fakulteta u Beogradu, Jovica Jovanović, zamenik specijalnog tužioca za organizovani kriminal, Nada Kolarski, sudija Apelacionog suda u Novom Sadu, Milan Marković, republički javni pravobranilac, Tamara Mirović, zamenik republičkog javnog tužioca, Milan Petrović, zamenik tužioca za ratne zločine, Milan Stanić, sudija Apelacionog suda u Beogradu i Sabahudin Tahirović, sudija Višeg suda u Novom Sadu.
Pet sudija Ustavnog suda Srbije bira Narodna skupština, na predlog predsednika Republike, a pet sudija imenuje predsednik na predlog Skupštine. Treću trećinu sastava Ustavnog suda, odnosno još pet sudija, bira Opšta sednica Vrhovnog kasacionog suda na predlog Visokog saveta sudstva i Državnog veća tužilaca.
Do kraja prošle godine, Ustavni sud Srbije radio je sa deset sudija, kada je jedan sudija razrešen na lični zahtev. Preostalih pet sudija nije moglo da bude imenovano pre konstituisanja Vrhovnog kasacionog suda.
A. Petrović
</div>
<div id="politika">
Ilić preterao, parlament nemoćan
Verbalni napad predsednika Nove Srbije Velimira Ilića na portparolku Demokratske stranke Jelenu Trivan tokom i posle emisije na Javnom servisu, o čemu svedoče i drugi učesnici događaja i zaposleni Radio-televizije Srbije, još jedan je prilog Ilićevoj političkoj biografiji obeleženoj brojnim, ne samo verbalnim ispadima u javnosti. Mediji su puni primera njegovog često incidentnog ponašanja i neprimerenog vokabulara od 2000. godine, na koje su podsećali uvek kada on napravi neki novi gaf.
Jelena Trivan juče je rekla da očekuje reagovanje tužilaštva, a njene kolege poslanici u Skupštini Srbije osuđuju, kako kažu, svaku vrstu nasilja, ali nisu voljni da konkretnije komentarišu ovaj incident. Parlament, pošto se incident nije dogodio pod njegovim okriljem, nema mehanizme za nekakve kaznene mere prema lideru NS-a.
Trivanova je novinarima juče rekla da je, posle saopštenja RTS-a, „postalo jasno ono što sam govorila, a to je da ovo nije spor između Velimira Ilića i mene, već da je to pitanje za državne organe, koji treba da obezbede sigurnost svakome u ovoj zemlji, te u tom smislu, očekujem reagovanje tužilaštva”.
Osuđujući ponašanje Velimira Ilića ispred i iza kamera, Kolegijum RTS-a je posvedočio, između ostalog, da su „posle emisije, gosti Vlajko Senić i Jelena Trivan krenuli niz hodnik studija u Košutnjaku. Sačekao ih je Velja Ilić sa telohraniteljima i Markićevićem i nastavio da vređa i preti, ugrožavajući fizičku bezbednost gostiju RTS-a”. Ilić, međutim, tvrdi da nije pretio Trivanovoj i da je napustio zgradu RTS-a „u roku od 20 sekundi”.
Branko Ružić, šef poslaničke grupe SPS-a, kaže da je ovo, pre svega, „predmet nadležnih organa”. Ružić ističe da „gospodin Ilić u Domu Narodne skupštine nije učinio toliki incident da bismo mi mogli to da razmatramo, ali je pokazao visok stepen nevaspitanja, što je opet njegovo pravo, ali ni na koji način ne sme da čini to što su izneli naši koalicioni partneri iz DS-a”. Zoran Ostojić iz Liberalno-demokartske partije kaže da LDP osuđuje svaku vrstu nasilja i dodaje da „svaka vrsta nasilja treba da bude iskorenjena iz našeg svakodnevnog života”.
Dragan Todorović, potpredsednik SRS-a, kaže da nije gledao emisiju RTS-a, a „svako od nas treba da vodi računa kako će se ponašati ne samo u javnom, već i u privatnom životu, normalno, to zavisi i od kućnog vaspitanja i mislim da posebno političari moraju da vode računa o svojim postupcima”.
Dragan Šormaz (DSS) kaže da nije gledao emisiju, pa ne može ni da je komentariše. Drugi nisu bili voljni da govore o ovom incidentu.
M. Č. – B. B.
-----------------------------------------------------------
Koga je sve lider NS-a vređao
Osim sa političkim rivalima, Velimir Ilić je, izgleda, najteže nalazio zajednički jezik sa novinarima. Tako je 2001. godine zabeleženo šta je sve rekao novinarki (tada) Studija B Olji Bećković u telefonskom razgovoru, naredne godine je vređao novinarku TV Čačak Jelenu Katanić, a u junu 2003. je tokom snimanja intervjua prvo verbalno, a potom fizički napao Vladimira Ješića, novinara novosadske televizije Apolo. Taj šut u potkolenicu, posle pitanja o fabrici duvana u Čačku, opravdavao je rečima da je hteo da šutne fasciklu koju je novinar držao.
Mediji su zapamtili, pored ostalog, da se kao ministar za kapitalne investicije verbalno sukobio sa novinarkom B92 Anom Veljković, koja ga je prilikom otvaranja žičare na Kopaoniku (2005) pitala o Marku Miloševiću. U januaru 2008. optužio je dopisnika „Večernjih novosti” Vladimira Ilića da mu je napastvovao ovce na imanju u Kačulicama kod Čačka. Takvu izjavu dao je pošto je obelodanjeno da se čuvar imanja na kome je započeta gradnja kardiovaskularne klinike fizički obračunao sa novinarom koji je želeo da fotografiše bolnicu u izgradnji.
Početkom 2002. Velimir Ilić je u izjavi Studiju B izvređao Nebojšu Čovića, a u arhivama je ostalo zabeleženo da je za 2,32 minuta izrekao 14 psovki. Mediji su zabeležili i incident iz 2004. godine kada je psovao i vređao saobraćajnog policajca iz Užica zbog toga što je ovaj zaustavio vozilo iz njegove pratnje, a 2007. je u javnost dospeo transkript Ilićevog telefonskog razgovora sa sekretaricom ministra za NIP Dragana Đilasa koju je obasuo pogrdnim rečima.
U verbalnim duelima kolegu ministra Dragana Kojadinovića nazvao je „glupanom”, Nebojši Čoviću je rekao da je „kriminalac, prevarant i ološ beogradski”, Miroljuba Labusa je nazvao „ulickanim ekspertom” čije prezime „ne zvuči srpski”, a Borisu Tadiću je rekao da je „kao baba Simana”. Za Dragana Đilasa rekao da je „lopovčina” a Bojana Kostreša nazvao je „narkomanom” i „sektašem”.
LDP je podneo krivičnu prijavu protiv Ilića 2008. godine zbog lažnog prijavljivanja i privatnu krivičnu tužbu zbog klevete (povod za pokretanje krivičnog postupka su optužbe koje je tadašnji ministar za infrastrukturu izneo na račun LDP-a, a u kojima je optužio tu partiju da je kao „izdajnička grupa” organizovala nerede 21. februara kako bi bacila senku na mirni i dostojanstven protest). 
Među onima koji su ga tužili bio je i Dragan Đilas, koji je pre nekoliko godina podneo privatnu tužbu protiv Ilića zbog klevete posle njihovog duela na TV Pink, a lider Lige socijaldemokrata Vojvodine Nenad Čanak je početkom prošle godine najavio da će tužiti Ilića zbog toga što je za njega izjavio da je pod uticajem narkotika govorio za skupštinskom govornicom.
----------------------------------------------------------
NS: Diktatura RTS-a
Nova Srbija je juče saopštila da je „odluka tzv. Kolegijuma RTS-a, koji se stavio u službu DS-a, pritisak na javnost i nastavak medijske hajke i linča na Velimira Ilića, predsednika Nove Srbije”. Potpuno je jasno da se iza takve odluke krije Aleksandar Tijanić, koji u svom, već oprobanom maniru kupuje novi mandat dajući sebi za pravo da određuje ko sme, a ko ne da učestvuje u emisijama na Javnom servisu”, navodi se u saopštenju Informativne službe NS.
„RTS se bez ikakvog prava stavlja na stranu jednog od učesnika emisije, Jelene Trivan koja je sve vreme svesno provocirala i vređala Velimira Ilića, optužujući ga bez dokaza”, navodi se u saopštenju i podseća da je „Aleksandar Tijanić nedavno narodne poslanike Nove Srbije nazvao ’podmuklim političarima’ jer je poslanička grupa NS, po ko zna koji put ostala bez odgovora” na određena pitanja, među kojima je i pitanje „ko će stotinama hiljada građana nadoknaditi višemilionsku štetu koju su pretrpeli plaćajući SMS-ove zbog ’kockarske igre’ koja je organizovana na RTS-u”.
„Nova Srbija će zatražiti da Aleksandar Tijanić za sve navedene malverzacije, za koje posedujemo dokaze, odgovara pred nadležnim institucijama Srbije. Uvereni smo da građani Srbije znaju da RTS, po nalogu DS-a, svojom uređivačkom politikom skreće pažnju javnosti sa svakodnevnih poskupljenja, otpuštanja radnika, prodaje preduzeća u bescenje i teške ekonomske situacije u kojoj se građani Srbije nalaze”, kaže se u saopštenju NS-a.
</div>
<div id="vesti">
Vatikan objavio vodič o pedofiliji
Od našeg dopisnika
Rim, 14. aprila – Od izbijanja skandala o pedofiliji Vatikan je napravio korak koji mnogi tumače prvim konkretnim potezom u rešavanju ovog problema koji sve više prožima Katoličku crkvu širom sveta: u slučajevima seksualnog zlostavljanja maloletnika od strane sveštenika „uvek se mora pratiti civilni zakon”, piše u vodiču o kanonskim procedurama vatikanskog organa, Kongregacije za doktrinu vere, objavljenom ovih dana na vebsajtu Vatikana. U težim slučajevima, kada je civilni sud proglasio sveštenika krivim za seksualno zlostavljanje maloletnika ili kada postoje evidentni dokazi za to, Kongregacija za doktrinu vere u mogućnosti je da iznese slučaj direktno Svetom ocu sa zahtevom da se optuženi raščini i da se izvrši njegova laicizacija.
Dokument, koji je Sveta stolica zvanično objavila prethodnih dana povodom skandala pedofilije, u velikom delu sadrži norme pravilnika još iz 2001. godine, poznatijeg pod nazivom „Delicta Graviora” („Najteži zločini”) za čije je postojanje zaslužan tadašnji kardinal Jozef Racinger. Ipak, u odnosu na 2001, u novoobjavljenom vodiču unete su dve vrlo bitne novine: prvi put je istaknuto da su biskupi obavezni da prijave civilnim vlastima sveštenike krive za zločine i da o njihovom raščinjavanju može da odlučuje direktno papa, čak i bez prethodnog kanonskog procesa.
Ipak, borba protiv pedofilije ne zaustavlja se objavljivanjem pomenutog vodiča, budući da je sekretar vatikanske države kardinal Tarčizio Bertone izjavio da će „preduzeti još mnoge druge mere koje će iznenaditi”, dodavši da se nada „da će i druge institucije i religije napraviti slične poteze”.
Iako predsednica italijanskog udruženja protiv pedofilije Karmela Buona ocenjuje novu inicijativu Vatikana prvim konkretnim potezom u borbi protiv seksualnog zlostavljanja maloletnika, najpoznatije američko udruženje „žrtava seksualnog zlostavljanja od strane sveštenika” (Survivors Network of those Abused by Priest) vodič o pedofiliji definiše minimalnim napretkom.
„Predlozi crkve, bilo da su predstavljeni preko vebsajta ili ne, potpuno su nevažni. Biskupi ne odgovaraju nikome i vrlo lako ignorišu nove norme. Trebalo bi da stavimo akcenat na ponašanje, a ne na pravila i reči. Problem je bio i ostaje isti: nije manjak procedura taj koji omogućava sveštenicima pedofilima da i dalje rade u crkvama i biskupima da kriju ove zločine. Ono što nedostaje jeste hrabrost. Sredstva za suzbijanje pedofilije postoje, ali biskupi odbijaju da ih koriste. Oni su zaokupljeni očuvanjem sopstvene reputacije, a ne sigurnošću vernika”, prokomentarisala je novu inicijativu Vatikana Barbara Blejn, predsednica udruženja.
Pred proslavu petogodišnjice pontifikata Pape Benedikta Šesanestog (19. aprila) broj žrtava pedofilije svakim danom sve više raste: tako je i šest osoba sa Malte tokom nedelje izrazilo zahtev da se susretne s papom Benediktom Šesnaestim uoči njegove posete ovoj državi 17. i 18. aprila zbog slučajeva seksualnog zlostavljanja u sirotištu San Đuzepe na Malti.
I u Italiji je sve više onih koji obelodanjuju zlostavljanja. Tako je i biskupska kurija iz severnoitalijanskog grada Bolcana objavila na svom vebsajtu i-mejl adresu na koju sve žrtve zlostavljanja mogu da se obrate. Kako potvrđuju iz kurije, svaki slučaj biće detaljno analiziran i prekontrolisan.
Prema kanonskom pravu, da bi sveštenik bio optužen za pedofiliju, žrtva mora da objavi slučaj pre nego što napuni 28 godina. Na osnovu izvora iz Vatikana, a kako prenose mediji u Italiji, ova granica u budućnosti će verovatno – nestati zbog čega bi broj prijava slučajeva pedofilije u crkvama mogao vrtoglavo da se povećava iz dana u dan.
Marina Lalović
-------------------------------------------------------------------
Bertone: Pedofilija nema veze s celibatom
Kardinal Tarćizio Bertone je moćan čovek u Rimokatoličkoj crkvi. On je državni sekretar Vatikana – vodi međunarodne poslove Svete stolice – i najbliži je saradnik pape Benedikta Šesnaestog. Nezvanično kardinal Bertone je čovek broj dva u Vatikanu, odmah iza pape.
Pomenuti italijanski kardinal izazvao je novi nemir u ionako uzdrmanom Vatikanu. Tokom posete Čileu kardinal Bertone je, pozivajući se na naučna objašnjenja, izjavio kako postoji veza između homoseksualizma i pedofilije, a nikako pedofilije i celibata.
Kao što je poznato, Katolička crkva se poslednjih meseci suočila s ozbiljnim optužbama zbog zlostavljanja dece od strane sveštenika i zataškavanja slučajeva pedofilije u nemačkoj katoličkoj crkvi. Na udaru oštrih kritika našao se i sam papa. Zbog toga se Vatikan, iz sve snage, trudi da nekako „amortizuje“ posledice ovog skandala, čemu se u Čileu pridružio i kardinal Bertone.
„Mnogi psiholozi i psihijatri pokazali su da ne postoji veza između celibata (bezbračno stanje katoličkog sveštenstva, prim. aut.) i pedofilije, ali mnogi su, međutim, pokazali da postoji povezanost između homoseksualnosti i pedofilije“, izjavio je italijanski kardinal na konferenciji za štampu u Santijagu.
Kardinal Bertone je naglasio da Katolička crkva nikada nije sprečavala istragu o pedofiliji u svešteničkim redovima. On je objasnio da patologija pogađa sve kategorije ljudi i sveštenika, ali da je taj procenat u redovima Katoličke crkve neuporedivo manji.
Ž. R.

Serija zemljotresa u Kini – 617 mrtvih
Prema izveštajima agencija
Peking – Serija snažnih zemljotresa pogodila je u noći između utorka i srede planinsku oblast u zapadnoj kineskoj provinciji Ćinghaj gde je, prema poslednjim podacima, poginulo najmanje 617 a više od 10.000 ljudi je povređeno, prenele su vodeće svetske agencije.
Snažan zemljotres jačine 6,9 stepeni po Rihterovoj skali protresao je juče slabo naseljenu planinsku provinciju Ćinghaj u blizini Tibeta (sa epicentrom u oblasti Jušu, na jugu provincije) saopštio je američki Geofizički institut. Sa druge strane, kineski stručnjaci iz Nacionalnog seizmološkog zavoda procenjuju da je prvi potres imao snagu od 7,1 stepeni. Nakon prvog potresa, a u naredna tri sata, američki institut je registrovao još šest slabijih zemljotresa jačine pet stepeni ili više, objavio je AFP.
Kako prenose kineske agencije, „srušen je veliki broj kuća, škola, budističkih hramova i drugih objekata”, koji su uglavnom napravljeni od blata i drveta, a zvaničnici strahuju da će „broj poginulih nastaviti da raste”, budući da se pod ruševinama još nalazi na stotine zatrpanih. Agencija Sinhua navodi i da je u Juekuu, lokalnoj prestonici, „srušeno ili oštećeno oko 85 procenata objekata”, dok je oko 300 osoba izgubilo život.
„Svuda ima ranjenih, najveći problem je što nemamo dovoljno šatora, medicinske opreme, lekova i lekara”, izjavio je predstavnik lokalnih vlasti i dodao da se „ispod jedne srušene škole nalazi dosta studenata”, prenosi agencija Rojters.(/slika2)
U pogođena područja već je poslata vojska, koja se odmah priključila izvlačenju ljudi iz ruševina, a počele su da pristižu i pošiljke humanitarnih organizacija. Prema rečima lokalnog vojnog zapovednika Vu Jonga, „prekinute telefonske linije, snažan vetar i naknadni potresi posebno otežavaju napore spasilaca”. Dodatni problem predstavljaju i „putevi koji su blokirani odronima zemlje”, a zvaničnici strahuju i da će samo dopremanje pomoći sa obližnjeg aerodroma biti problematično, jer je većina puteva „teško oštećena”.
Inače, zemljotresi na Tibetanskoj visoravni su česti, ali je broj poginulih obično minimalan, budući da je ovo područje retko naseljeno, uglavnom seljacima i nomadima Mongolima i Tibetancima. Državni mediji još ističu kako su „preživeli sada suočeni sa izuzetno niskim temperaturama” (u trenutku zemljotresa izmereno je svega šest stepeni Celzijusa) i da je neophodno da im se što pre uputi pomoć.
Kina je trusno područje, a poslednji katastrofalni zemljotres zabeležen je 2008. godine u provinciji Sečuan. Tada je poginulo gotovo 90.000 ljudi, a više od pet miliona je ostalo bez krova nad glavom.
R. Š.
-------------------------------------------
Tadić uputio saučešće
Predsednik Srbije Boris Tadić uputio je juče saučešće predsedniku NR Kine Hu Đintauu povodom zemljotresa u kome je poginulo najmanje 400, a povređeno gotovo 10.000 ljudi. „Građane Srbije i mene lično duboko je potresla vest o gubitku velikog broja ljudskih života. Najiskrenije saosećamo sa porodicama nastradalih i kineskim narodom. Primite izraze mog dubokog saučešća”, poručio je predsednik Srbije, a prenela njegova pres služba.
Beta
</div>
  </body>
 </text>
</TEI>