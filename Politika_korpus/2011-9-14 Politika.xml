<TEI version="3.3.0" xmlns="http://www.tei-c.org/ns/1.0">
 <teiHeader>
  <fileDesc>
   <titleStmt>
    <title>The shortest TEI Document Imaginable</title>
   </titleStmt>
   <publicationStmt>
    <p>First published as part of TEI P2, this is the P5
         version using a namespace.</p>
   </publicationStmt>
   <sourceDesc>
    <p>No source: this is an original work.</p>
   </sourceDesc>
  </fileDesc>
 </teiHeader>
 <text>
  <body>
U katalogu za „Donumenta 2011” mapa Srbije bez Kosova
U okviru manifestacije „Donumenta 2011”, koja predstavlja umetnost i kulturu zemalja Dunavskog regiona, u Regensburgu se danas otvara izložba umetnika iz Srbije pod nazivom „Pogledi: Vizije – skice srpske umetnosti posle 2000”. Međutim, pošto je na prvoj strani kataloga za ceo događaj u Nemačkoj odštampana mapa podunavskih zemalja na kojoj se nalazi Srbija bez Kosova, Predrag Marković, ministar kulture, informisanja i informacionog društva Srbije neće otvoriti izložbu, kako je planirano.
– Naša kultura biće predstavljena u Regensburgu ali zbog propusta koji se dogodio niko iz naše vlade neće tome prisustvovati, pošto Srbija ne želi da meša umetnost i politiku. Posebno ne želimo to da radimo kada su tu i partnerske podunavske zemlje koje takođe smatraju da mape treba da se štampaju onako kako zemlje svoju teritoriju vide a ne onako kako neko navija da ta teritorija izgleda, rekao je Marković na jučerašnjoj konferenciji za novinare.
Prema informacijama do kojih je došla „Politika”, naše institucije su tražile da se katalog štampa ponovo dok je organizator umesto toga ponudio da se unutar kataloga ubaci mapa Srbije sa Kosovom jer ono što je već urađeno nije moguće menjati pošto je reč o, za njih, zvaničnoj mapi. Ministarstvo kulture donelo je potom odluku da se zvaničnici Srbije neće pojaviti na manifestaciji kao ni institucije tog tela, uz zahtev da se katalog povuče iz javne distribucije.
Naši umetnici koji učestvuju na izložbi, čiji je autor Miroslav Karić, među kojima su Ana Adamović, Dorijan Kolundžija, Mileta Prodanović, Milica Tomić, grupa „Škart”, Uroš Đurić, Nikola Džafo i drugi, a koji se kroz nova promišljanja klasičnih medija (slika, crtež, fotografija), video i ambijentalne instalacije, intervencije u javnom prostoru, istraživačke projekte i dokumentarnu formu, bave širokim spektrom tema koje se tiču srpskog društva danas, u izjavi dostavljenoj medijima kažu: „Objavljivanje karte Srbije bez Kosova i Metohije u pratećem katalogu, ucrtavanje granice oko koje postoje različiti politički stavovi Republike Srbije, još nekih podunavskih zemalja i Nemačke predstavlja nepotrebno uvođenje politike u oblast kulturnog stvaralaštva. Veoma nam je žao što u projektu „Donumenta 2011” učestvujemo bez prisustva naših kolega, autora, savremenih stvaralaca i zvaničnih predstavnika Republike Srbije i što je dovedeno u pitanje održavanje drugih programa. Generacijama umetnika i slobodnih stvaralaca u celom svetu kreiranje mapa je oduzelo decenije normalnog života. Dok političari odmeravaju snage, zaoštravaju i glade, mi naše trošimo na nešto drugo. Naše gostovanje u Regensburgu ima za cilj da prikaže savremenu umetničku produkciju, koja je nastala van svih granica, mentalnih i fizičkih. Pojam granica u svakom smislu je nonsens u umetničkom stvaralaštvu. Sloboda kretanja, misli i izražavanja je transnacionalna, univerzalna i ne sme da zavisi od politike. Ograđujemo se od svake implicitne manipulacije umetničkim radovima u svrhu promovisanja političkog programa koji nije eksplicitno iskazan u samom radu.”
M. Dimitrijević

Prokopljević osvojio tri nagrade za karikaturu u Argentini
BEOGRAD - Ugledni srpski karikaturista, po obrazovanju arhitekta, Jovan Prokopljević osvojio je tri nagrade na međunarodnom konkursu za karikaturu u prestonici Argentine Buenos Airesu.
Majstor „humorističkih crteža”, kako Španci nazivaju karikature, u razgovoru za Tanjug pokazao je upravo pristiglo pismo u kome ga žiri 16. salona „Diohenes Taborda”, koji organizuje Muzej karikature, obaveštava da su mu pripale prva nagrada u kategoriji ilustracija, druga nagrada za karikature u boji i treća za karikaturu u crno-beloj tehnici. Konkurs koji nosi ime poznatog argentinskog umetnika ima više kategorija, pa pored nagrada za karikature u više tehnika nagrađuje crteže, slike, fotografije. Prema rečima Prokopljevića ovaj konkurs ne određuje unapred teme već ostavlja autoru da je odabere po ličnom izboru.
Pokrovitelj konkursa i izložbe nagrađenih radova je Sekretarijat za kulturu Buenos Airesa, a izložba na kojoj će biti uručena priznanja laureatima otvara se 21. septembra.

Narodno pozorište, 143. sezona
Baletom „Ko to tamo peva” za koji je muziku napisao Vojislav – Voki Kostić započela je nova sezona u Narodnom pozorištu. Ovo scensko delo u koreografiji i režiji Staše Zurovca inspirisano je scenarijem istoimenog filma Dušana Kovačevića.
– Svečano se podiže zavesa Narodnog pozorišta po 143. put. Otvaramo godinu baš ovom predstavom jer je to najbolji način da ugostimo svetske pisce koji su naši gosti. Očekujemo i ove sezone brojnu publiku – rekao je Božidar Đurović, upravnik Narodnog pozorišta.
Predstava „Ko to tamo peva” premijerno je izvedena 22. decembra 2004. godine i još je jednako zanimljiva pozorišnim sladokuscima.
– Gledala sam „Ko to tamo peva” još u srednjoj školi. Tada smo gledali kapitalne komade na velikoj sceni i nikada me nijedno nije razočaralo – istakla je studentkinja Katarina Stojanović.

Božidar Đurović uručuje priznanje ser Dereku Džejkobu (Foto R. Kršljanin)
Božidar Đurović dodelio je „Pečat Narodnog pozorišta”, visoko priznanje nacionalnog teatra, ser Dereku Džejkobu, jednom od osam osnivača „Rojal nešenel teatra” i dobitniku nagrade „Emi” za 2001. godinu.
------------------------------------
Teatar – jedina stvarnost

Postavka „Pozorišne iluzije” Predraga – Peđe Đakovića (Foto R. Kršljanin)
I Muzej Narodnog pozorišta dao je doprinos početku sezone otvaranjem izložbe „Pozorišne iluzije” Predraga – Peđe Đakovića. Inspirisan teatrom, umetnik je akrilom naslikao „Gospođu ministarku”, „Gilgameša”, „Antigonu”...
– Veliki sam zaljubljenik u pozorište. To je jedina stvarnost koju volim da živim – priznao je autor izložbe. Postavku je posetiocima predstavila Vida Ognjenović, književnica i rediteljka.

Opomena među ružama
Rani mrazevi na laticama ruža, rasute bulke, poljsko cveće, divlji suncokreti, pogled u skriveni vrt... samo su neki od motiva koji su zaokupili pažnju umetnice Dušice Topalović. Njena izložba pod nazivom „Opomena” predstavljena je u galeriji „Jedinstvo” u Cetinjskoj ulici. Puna optimizma i ljubavi prema svetu koji je okružuje ona šalje i opomenu slikajući ozonski omotač pun rupa.
– Ukoliko budemo zatvarali oči pred gomilama smeća i nemarno se odnosili prema životnoj sredini, loše nam se piše – ističe slikarka. Ona poručuje da negujemo biljke, osluškujemo roj pčela, uživamo kraj reke, pazimo na floru...
– Ruže su kao ljudi. Samo što ne govore. Zbog toga su one zastupljene na mojim delima – kaže Topalovićeva. Pažnju posetilaca privukli su i njeni motivi sa Krfa na kojima se vide agave, poznate po tome što cvetaju jednom u veku. Iskustvo dugogodišnjeg umetničkog rada Topalovićeva prenosi mlađim generacijama, u školi slikanja. A ona je jedan od najlepših „zanata” učila od velikih majstora – Đorđa Sekulića i Vladimira Čurčina.

Španija prvi polufinalista prvenstva Evrope
KAUNAS – Košarkaška reprezentacija Španije plasirala se u polufinale prvenstva Evrope pošto je danas u prvoj četvrtfinalnoj utakmici savladala selekciju Slovenije sa 86:64 (16:23, 19:8, 36:14, 15:19).
Branioci titule su posle ravnopravne borbe u prve dve četvrtine potpuno nadigrali Slovence u nastavku susreta. Ubacili su čak 36 poena u trećem periodu i stekli ogromnu prednost, koju su rutinskom igrom sačuvali do kraja utakmice.
Posebno raspoložen bio je Navaro sa 26 poena, dok je veliki posao odradio Pau Gasol, koji je uz 19 poena imao i 16 skokova
U slovenačnoj selekciji najefikasniji bio je Dragić sa 14 poena.
Španija će u polufinalu igrati sa pobednikom meča između Makedonije i domaćina Litvanije, koji je na programu večeras od 20 sati.
U preostalim četvrtfinalnim utakmicama sutra od 17 sati sastaju se Francuska i Grčka, a od 20 sati Srbija i Rusija.

Makedonija u polufinalu prvenstva Evrope
KAUNAS – Košarkaška reprezentacija Makedonije plasirala se večeras u polufinale Evropskog prvenstva u Litvaniji, pošto je u Kaunasu pobedila selekciju domaćina sa 66:65 (18:20, 12:14, 19:18, 18:13).
Makedonija će u polufinalu igrati protiv Španije, koja je ranije danas pobedila Sloveniju sa 86:64.
Najefikasniji u pobedničkom timu bio je Lester „Bo” Mekejleb sa 23 poena. Vojdan Stojanovski dodao je 15, a Vlado Ilijevski 13 poena. Pero Antić završio je meč sa osam poena, od kojih je pet postigao u poslednjih pet minuta.
Litvaniju su predvodili Robertas Javtokas sa 13 i Darijus Songaila sa 12 poena.
Makedonija je gotovo tokom čitavog meča bila u zaostatku, ali se nijednog trenutka nije predavala i uspela je da povede u poslednjem minutu, a do pobede dođe 11 sekundi pre kraja.
Litvanija je kontrolisala meč u prvom poluvremenu, ali se u drugom potpuno zaustavio šut, tako da su Makedonci trojkama uspeli da priđu.
Domaćin turnira vodio je 65:61 na 69 sekundi do kraja, ali je Lester Mekejleb uz prodor smanjio na 63:65. U sledećem napadu Rimantas Kaukenas promašio je koš, zabeležio ofanzivni skok i dodao Šarunasu Jasikevičijusu, koji je izgubio loptu 33 sekunde pre kraja.
Mekejleb je promašio sledeći napad, ali je Vojdan Stojanovski ukrao loptu Darijusu Songaili i ona je došla do Vlada Ilijevskog, koji je 11 sekundi pre kraja postigao trojku za 66:65.
Simas Jasaitis je pokušao da bude junak za Litvaniju, ali je promašio šut 5,5 sekundi pre kraja. Loptu je uhvatio Ilijevski, koji je fauliran pola sekunde pre kraja. On je pogodio prvo, a promašio drugo bacanje za veliku radost Makedonije.
Utakmica Španija-Makedonija igra se u petak.
-------------------------------------
Skoplje slavi plasman košarkaša Makedonije u polufinale EP
SKOPLjE – Građani Skoplja spontano su se večeras okupili na glavnom gradskom trgu da bi proslavili plasman košarkaške reprezentacije Makedonije u polufinale Evropskog prvenstva u Litvaniji.
Na Trgu Makedonija, pored velikog spomenika „Vojnik na konju” već se okupilo nekoliko hiljada ljudi sa pištaljkama, bubnjevima, bakljama, trubama i zastavama. Oni pevaju i skandiraju i burno proslavljaju istorijski uspeh svoje košarkaške selekcije.
Makedonija je ranije večeras pobedila domaćina Litvaniju sa 67:65 i tako zabeležila svoj najbolji rezultat kao samostalna reprezentacija, a ujedno je priredila i najveće iznenađenje ovog Evropskog prvenstva.
Skoplje je tokom meča bilo uglavnom pusto, a građani su se okupljali po kafićima da gledaju utakmicu.
Očekuje se da će slavlje potrajati duboko u noć, kao i da će se građanima Skoplja priključiti ljudi iz drugih krajeva zemlje.

Džindžer jedne mladosti
Od izveštača „Žurnala”
Kaunas – Promocija filma o Radivoju Koraću „Zlatna levica” ili „Džindžer” (Riđokosi), kako je predstavljen u engleskoj verziji, izazvala je veliko interesovanje u sali medija centra Kaunas arene i među prisutnima na Evropskom prvenstvu u košarci u Litvaniji. Košarkaški savez Srbije na projekciji filma predstavljali su: predsednik Dragan Đilas, potpredsednici Dejan Bodiroga i Vuk Mitrović, bili su prisutni i generalni sekretar Andrija Kleut i selektor Dušan Ivković, a predsednik FIBA Evrope Olaf Rafnson sedeo je u društvu Đilasa i Ivkovića.
Na filmskom platnu prodefilovali su Koraćevi generacijski drugovi iz reprezentacije Jugoslavije, Slobodan Gordić, Josip Đuzepe Đerđa, Ivo Daneu, treneri Borislav Stanković, Boris Kristančić, Ranko Žeravica i njegova supruga Zaga, prijatelji Velja Belević, zvani Noga, Zoran Petrović...
Po završetku 90-minutnog filma reditelja Gordana Matića, koji je pisao i scenario zajedno sa Đorđem Milosavljevićem, pred predstavnike medija izašli su Rafnson i Ivković, kao i glavni glumac Vladimir Aleksić i rečima punim poštovanja prema Žućku govorili o filmu.
– Ne bih želeo sebe da stavljam u prvi plan, potresen sam, bio sam veliki drugar sa Koraćem. Ljudi su tada bili drugačiji, vezani jedni za druge. Bili su avangarda, ono što govori Đerđa, da ćemo od 16 timova da budemo drugi na Evropskom prvenstvu, niko nije verovao. Sada je 50 godina od te prve medalje. Film neće dozvoliti da se Žućko i jedna sjajna generacija zaborave, ima o tome i dosta pisanog materijala – rekao je Dušan Ivković, a emocije nije krio ni Dejan Bodiroga:
– Šta možemo da očekujemo u budućnosti, ako dozvolimo da ovakve legende padnu u zaborav. Film to sprečava, ponosan sam što sam i ja bio nasleđe te prve šampionske generacije jugoslovenske košarke. Topao, divan film koji izaziva jake emocije.
P. Miljuš

Obradović: Novak sigurno igra protiv Argentine
BEOGRAD – Selektor muške teniske reprezentacije Srbije Bogdan Obradović potvrdio je danas da će najbolji svetski igrač Novak Đoković igrati protiv Argentine u polufinalu Dejvis kupa, od 16. do 18. septembra u Beogradu.
„Novak stiže u Beogad večeras ili sutra oko podneva. Kao i prošle godine u meču sa Češkom imaće jedan dan odmora pre poluifinala”, rekao je Obradović na konferenciji za novinare u Begradskoj areni.
Selektor Dejvis kup tima Srbije naglasio je da je naša reprezentacija potpuno spremna za meč sa Argentincima .
„Svi smo optimisti uoči ovog duela. Svesni smo da igramo sa izuzetno jakim timom, ali daćemo sve od sebe da uz pomoć energije 20.000 navijača u Areni obezbedimo finale”, poručio je Obradović.
On ja naglasio da je prisustvo Novaka Đokovića, koji je u ponedeljak u Njujorku osvojio četvrtu gren slem titulu u karijeri, izuzetno značajno za ceo tim.
„Ogromna energija kojom Novak zrači svim igračima je najveći podsticaj i motivacija za meč protiv Argentine”, rekao je Obradović.
Drugi reket Srbije Janko Tipsarević je s respektom govorio o argentinskoj reprezentaciji, istakavši da se radi o ekipi koja „može svakog da pobedi”.
„Očekujem težzak meč sa Argentincima, ali smo motivisani da ih pobedimo pred našom publikom', poručio je Tipsarević.
Viktor Troicki je takođe naglasio da protiv Arentine „neće biti lako”, ali da će naš tim predvođen Novakom Đokovićem jurišati na finale.
„Činjenica je da sam poslednja dva turnira loše odigrao, ali to sigurno ne umanjuje činjenicu da mi je ova sezona bila najboja u karijeri”, rekao je Troicki.
Jedan od najboljih svetskih dubl igraca Nenad Zimonjić poručio je da smo „na dobrom putu da ponovo budemo u samom svetskom vrhu”.
„Meč će biti veoma težak, ali je olakašavajuća okolnost što odlično poznajemo sve njihove igrače i samim tim znamo najbolji način kojim ćemo doći do pobede”, rekao je Zimonjić.
Žreb za polufinalni mečc Srbija - Argentina obaviće se sutra od 12 sati u Beogradskoj areni.

Remi na „Nou kampu“
Najbolji tim Evrope bio je bukvalno na domak prve pobede u najelitnijem klupskom takmičenju. Od prvog trijumfa delile su ga sekunde, ali je onda tim iz Milana preko Tijaga Silve praktično u poslednjim trenucima meča doneo bod sedmostrukom prvaku Starog kontinenta. Počelo je šokantno u Barseloni na derbiju nove sezone Lige šampiona. Sjani Pato je već u prvom minutu, tačnije u 24. sekundu doveo Milan u vođstvo. Odbrana Barselone uhvaćena je na spavanju, Pato je na sredini terena krenuo silovito ka golu domaćina, dao strašan for, niko iz odbrane domaćeg tima nije imao snage da ga prati, usledio je snažan i precizan udarac, lopta je kroz noge prošla Valdesu i završila u mreži. To je bio peti najbrži gol u istoriji najelitnijeg evropskog klupskog takmičenja koji je potpuno umirio domaću publiku.
Gosti iz Milana su dobro postavili zonsku odbranu,strpljivo i veoma organizovano čuvajući svoju mrežu, dok je Barselona pokušavala da probije čvrst bedem pred golom Abijatija koji praktično u prvih četvrt časa igre nije imao ni jednu ozbiljniju intervenciju, sem ako se izuzme pokušaj Mesija, najboljeg strelca Lige šampiona u poslednje tri godine, sa ivice šesnaesterca.
Raspoloženi Pato pravio je najveće probleme odbrani Barselone, bio je neuhvatljiv i prava enigma. Ipak, Barselona je u 19. minutu bila blizu izjednačenja. Tada je Mesi iz slobodnog udarca pogodio stativu. Zapravo, Mesi je pokazao najveću želju da njegov tim stigne do izjednačenja, ponovo je zapretio Abijatiju i to u 31. minutu kada je odlično šutirao u okvir gola.
A onda izjednačenje. Igrao se 36. minut kada je Mesi prošao čak četvoricu igrača italijanskog tima, maestralno vratio u peterac gde se na pravom mestu našao Pedro i neometan poslao loptu u nebranjenu mrežu. To se zapravo moralo dogoditi, jer je Milan bukvalno od ranog vođstva počeo da čuva mrežu, dok je domaćin samo čekao pravu priliku.
Odmah na početku drugog poluvremena uzvratila je Barselona i to sjajnim udarcem Ćavija sa preko 25 metara, Abijati je krajnjim naporom odbranio. Ali je zato u 50. minutu bio primoran na kapitulaciju. Vilja je sjajno izveo slobodan udarac sa leve strane lopta je išla jako i precizno tako da golman Milana nije imao šanse da odbrani taj udarac. Sve glavne akcije aktuelnog prvaka Evrope išle su preko Mesija. Više se očekivalo od Milana u drugom delu utakmice, pa su gosti tek u finišu meča krenuli odlučnije ka golu Valdesa. Činilo se da će ulazak Emanuelsena umesto Kasana prodrmati upsavani napad gostiju, nadao se tome i Alegri, doduše opet je Pato opasno zapretio, ali je njegov šut glavom u 73. minutu bio lak plen za golmana Barselone. Gosti su se snažnog pritiska oslobodili tek pred kraj utakmice, i u trenucima potpune dominacije Milan je znalački čekao svoju priliku. Igrao se poslednji minut utakmice kada je neumorni Sedorf izveo sjajno korner sa desne strane, a u šesnaestercu gostiju najviši u skoku bio je Tijago Silva i bukvalno pored Busketsa zakucao loptu u mrežu Valdesa, doneo svom timu veliki bod i istakao kandidaturu da ove sezone nešto ozbiljnije napravi u Ligi šampiona.
Stadion: Nou Kamp.- Gledalaca: 92. 000. Sudija: Etkinson (Engleska). Strelci: 0:1 Pato (1), 1:1 Pedro (36), 2:1 Vilja (50), 2:2 Tijago Silva (90). Žuti kartoni: Alves, Kejta, Pujol ( Barselona), Van Bomel, Nesta (Milan).
BARSELONA: Valdes, Abidal, Alves, Maskerano, Buskets, Kejta (od 67. Pujol), Ćavi, Inijesta ( od 39. Fabregas), Mesi, Pedro, Vilja (od 83. Afelaj).
MILAN: Abijati, Abate, Nesta, Tijago Silva, Zambrota, Van Bomel ( od 78. Akvilani), Sedorf, Noćerino, Boateng (od 33. Ambrosini), Pato, Kasano (od 62. Emanuelson).
D. Todorović

Odbojkaši čekaju rivala
Od specijalnog izveštača „Sportskog žurnala”
Beč – Igor Kolaković je mirno spavao u noći između ponedeljka i utorka. Selektor srpskih odbojkaša „pročitao je” i poslednju stranicu knjige pod nazivom „A grupa” i sklopio oči sa devet bodova u džepu i direktnim plasmanom u četvrtfinale.
Misija u Beču se nastavlja i stižu daleko teži rivali. U meču „biti ili ne biti”, naša selekcija će sutra, za plasman u polufinale, od 16 č igrati protiv pobednika današnjeg susreta između Francuske i Turske. „Petlići” su apsolutni favoriti, a njihova snaga dobro je poznata i našem selektoru.
– Četvrtfinale je najvažniji meč na Evropskom šampionatu. Već smo ranije proklamovali 15. septembar za najznačajniji datum. Mi se spremamo za Francusku, to je realno, ali niko ne sme da potceni reprezentaciju Turske, koja je nedavno izgubila od Francuske na turniru u Turkoanu posle pet setova. Ipak, mislim da Francuzi neće propustiti priliku da se plasiraju u četvrtfinale.
Takmičenje u grupi, Srbija je prošla „bez ogrebotina”. Tri pobede za maksimalnih devet bodova.
– Pre šampionata smo bili skeptični što se tiče grupe. Osećali smo opasnost od ekipa koje su igrale ovde protiv nas. Znali smo da će biti željne da nas pobede, ali mislim da je ovaj tim, uz svu dozu neiskustva, sve dobro izdržao.
Naročito u meču protiv Slovenaca?
– Oni su u ovom trenutku jedna od boljih reprezentacija na turniru, iako su neki skloni da to značajno potcene. Završili smo dobar posao, bodovno smo s Rusima najuspešniji, tako da sa te strane možemo biti mirni pred četvrtfinale. Imamo iza sebe tri dobre utakmice, razigrane igrače, relativno odmorne. Nadam se da će Nikićeva manja povreda leđa biti sanirana i da će moći normalno da igra u četvrtfinalu, – kaže Kolaković.
O Turcima je bilo priče pre prvog meča na turniru, kojeg je naša selekcija dobila relativno lako, maksimalnom rezultatom.
Kakvi su Francuzi bez Samike i Kifera?
– Uvek se čini da može lako da se igra s njima, a kada se uđe u meč, vidi se koliko je to teško. U suštini ni jedan duel nije predvidljiv. Prošle godine smo ih u Svetskoj ligi tri puta pobedili, ali znamo koliko smo truda uložili za te pobede. Oni imaju ekipu sa igračima koji su već duže u reprezentaciji. Zvezda tima je mladi Ngapet, svetski vredan talenat, poput naših Atanasijevića i Uroša Kovačevića. U fizičkom smislu Francuz je mnogo napredniji. Korektor je Ruzije, dizač Pužol, već dugo godina. Imaju sve alternative u igračima sa klupe, – kaže selektor reprezentacije Srbije, koji podseća da je ulog meča veliki – plasman u polufinale.
Selektor je prokomentarisao dešavanja u ostale tri grupe:
– Rusi su očekivano bili prvi, u grupi sa Česima. Italijani, Finci, Belgijanci, to je poredak koji se očekivao u Inzbruku. Dosta pometnje je napravila pobeda Belgije nad Francuskom. Najveće iznenađenje je Slovačka, tu su Bugari drugi, Poljaci treći. Mislim da su Poljaci poučeni iskustvom sa Svetskog prvenstva kalkulisali u meču protiv Slovačke i tražili lakšeg rivala u četvrtfinalu. Videćemo koliko će im se to isplatiti, kalkulacije su nezahvalne, mogu doneti lošu sreću, setite se Rusa prošle godine u Italiji. Mi čekamo rezultat meča Francuska – Turska, pa da se sa pobednikom upustimo u rovovsku borbu.
Igor Jagličić
-----------------------------------------------------------
Miljković proslavio 32. rođendan
Ivan Miljković je juče proslavio 32. rođendan. Ovo je četvrti put da slavi rođendan za vreme Evropskog prvenstva, s tom razlikom da je naša reprezentacija, u prethodna tri navrata, baš na taj dan igrala utakmice i sve tri izgubila identičnim rezultatom – 3:2!

Milatović: Cilj posete Srbiji revitalizacija političkih odnosa
Predsednik Crne Gore Jakov Milatović poručio je večeras, na svečanom prijemu u Crnogorskoj kući u Beogradu, da, nakon poseta Evropskim institucijama i sedištu NATO u Briselu, dolazi u Beograd „u nameri da da doprinos revitalizaciji političkih odnosa dve zemlje”. Prisustvo predsjednika Vučića na mojoj inauguraciji 20. maja, ministra Dačića na Samitu u okviru Procesa saradnje u jugoistočnoj Evropi u Podgorici 27. juna, i ova moja prva poseta Beogradu u tako kratkom vremenskom periodu upravo idu u prilog unapređenju odnosa dve države”, naglasio je Milatović.
Ukazao je na to da je revitalizacija političkih odnosa važna za unaprjeđenje ekonomskih odnosa, što ima za rezultat direktne benefite za privredu i građane dve zemlje, navodi se u saopštenju iz Kabineta crnogorskog predsednika.
Milatović je podsetio da je Srbija Crnoj Gori ubedljivo najveći trgovinski partner, sa robnom razmenom od 764 miliona evra prošle godine, što predstavlja petinu ukupnog prometa robe sa inostranstvom. Srbija je za nas i najveće turističko tržište. U 2022. ostvareno je 435 hiljada dolazaka turista iz Srbije u Crnu Goru, što je udeo od 21 odsto od ukupnog broja dolazaka stranih turista. Kada govorimo o strukturi, najviše noćenja ostvarili su turisti iz Srbije, i to nešto iznad 3 miliona ili 25,5 odsto od ukupnog brojaâ€ś, rekao je Milatović. Dodao je da je Srbija prošle godine bila i najveći strani investitor u Crnoj Gori sa 137 miliona evra ili 12 odsto ukupne vrednosti stranih direktnih investicija, što je u odnosu na 2021. povećanje od 80 odsto.
Uprkos podacima koje sam izneo, sa Srbijom, koja je naš najznačajniji ekonomski partner, Crna Gora nema odnose na nivou ambasadora i to ne iz tehničkih razloga, već političkih, dve zemlje nemaju zajedničke granične prelaze, kao što imamo sa Bosnom i Hercegovinom i sa Albanijom, platni promet predstavlja ozbiljnu poslovnu barijeru, naše Mešovite komisije za rešavanje ovih naizgled tehničkih pitanja se ne sastaju godinama unazad, a nikada nije održana zajednička sednica Vlada dve zemlje, konstatovao je Milatović. On je poručio da su, uprkos svim izazovima, veze između građana i privrede Crne Gore i Srbije ostale jake i da je stoga odgovornost ali i obaveza na državnicima dve zemlje da te odnose ne remete, već da ih unapređuju. Istakao je da, osim tradicionalnih veza i bliskih odnosa, Crnu Goru i Srbiju trajno povezuju zajednički ciljevi, pre svega regionalna stabilnost i članstvo u Evropskoj uniji.
„Posvećenošću ovim ciljevima dajemo dobar zamah proevropskom razvoju Zapadnog Balkana. Uveren sam će politički odnosi Crne Gore i Srbije ići uzlaznom putanjom u periodu pred nama i da će to biti dobar zamajac za dodatno unapređenje ekonomskih, kulturnih i sveukupnih odnosa, rekao je Milatović. On je ukazao i na značaj jačanja veza sa zajednicom Crnogoraca u Srbiji i njihove povezanosti sa Crnom Gorom.
Kako je najavljeno, Milatović će se sutra, uz ceremonijalni doček ispred Palate Srbija, sastati sa predsednikom Srbije Aleksandrom Vučićem, a nakon toga i sa predsednikom Narodne skupštine Vladimirom Orlićem.
Predviđeno je da predsednik Crne Gore u okviru posete položi venac na Spomenik neznanom junaku na Avali uz vojne počasti, kao i da položi cveće ispred Osnovne škole „Vladislav Ribnikar”, prenosi Tanjug.

Viljnus zbog NATO samita kao tvrđava, sistemi Patriot usmereni ka Kaljiningradu
VILjNUS – NATO je pretvorio Viljnus, prestonicu Litvanije, u tvrđavu branjenu naprednim oružjem kako bi zaštitio američkog predsednika Džozefa Bajdena i druge lidere Alijanse na samitu sledeće nedelje, koji se održava 32 kilometra od litvanske granice sa ruskim saveznikom Belorusijom.
Više od 3.000 litvanskih vojnika brinuće o bezbednosti samita NATO-a u Viljnusu.
Šesnaest NATO saveznika poslalo je ukupno oko 1.000 vojnika da obezbeđuju dvodnevni samit 11. i 12. jula, koji se održava samo 151 km od same Rusije, prenosi Rojters.
 Mnogi od njih su poslali i napredne sisteme protivvazdušne odbrane koji nedostaju baltičkim državama.
„Bilo bi više nego neodgovorno da naše nebo bude nezaštićeno u trenutku kada Bajden i lideri 40 zemalja stižu“, rekao je predsednik Litvanije Gitanas Nauseda.
Nemačka je rasporedila 12 raketnih sistema Patriot, koji se koriste za presretanje balističkih i krstarećih raketa ili ratnih aviona.
Španija je dopremila sistem protivvazdušne odbrane NASAMS, Francuska šalje samohodne haubice Cezar, i uz Finsku i Dansku raspoređuje vojne avione u Litvaniji.
Ova zemlja je, uz Britaniju, isporučila sredstva protiv bespilotnih letelica.
Poljska i Nemačka su poslale snage za specijalne operacije pojačane helikopterima.
Drugi šalju opremu za borbu protiv bilo kakvih potencijalnih hemijskih, bioloških, radioloških i nuklearnih napada.
Litvanski predsednik vidi ove akcije saveznika kao potvrdu da je potrebno da NATO hitno uspostavi stalnu protivvazdušnu odbranu u baltičkim državama.
„Razmišljamo o tome šta će se desiti nakon završetka samita i radićemo sa saveznicima na stvaranju rotirajućih snaga za trajnu vazdušnu zaštitu“, rekao je on novinarima.
U selima pored beloruske granice, meštani su saopštili Rojtersu da se osećaju potpuno bezbedno, uprkos ponudi Minska da se tu nakon pobune smeste ruske plaćeničke trupe Vagner grupe i rusko nuklearno oružje.
Na aerodromu u Viljnusu, osam nemačkih raketnih bacača Patriot raspoređeno je sa cevima usmerenim u pravcu ruskog Kalinjingrada, a još dva prema Belorusiji.
„Znate gde se nalazite geografski i prilično dobro znate odakle pretnja dolazi. Litvanija je tražila od nas zaštitu samita, a takođe je NATO tražio pomoć od Nemačke. Ovo je naš odgovor“, rekao je potpukovnik Štefen Lib, komandant jedinice Patriota.
Litvanija je utrostručila jedinice pogranične straže na beloruskoj i ruskoj granici tokom leta, uz oficire iz Letonije i Poljske.
Dve zemlje su takođe poslale policiju da pomogne u patroliranju po Viljnusu.
Gradonačelnik Viljnusa je preporučio stanovnicima da odu na odmor van grada, ako žele da izbegnu gužve u saobraćaju, jer će veliki delovi centra prestonice biti zatvoreni tokom samita.
Kako javlja izveštač Tanjuga, deluje da su građani poslušali apel gradonačelnika, s obzirom na to da je na ulicama prisutan mali broj ljudi, policija patrolira i povremeno prolaze vozila pod njenom pratnjom.
Grad je okićen zastavama Litvanije, Ukrajine i NATO-a.

Zemljotres jačine 5,6 stepeni po Rihteru pogodio Tajvan
Zemljotres jačine 5,6 stepeni po Rihterovoj skali pogodio je danas Tajvan, saopštio je američki Geološki zavod.
Epicentar zemljotresa bio je 87 kilometara istočno od grada Hengčuna sa oko 31.200 stanovnika.
Do sada nema izveštaja o eventualnim žrtvama ili šteti.
Nije izdato upozorenje na cunami, preneo je Tas, prenosi Tanjug.

Petković: Svečlja kriminalizacijom Srba opravdava prisustvo parapolicije
Direktor Kancelarije za Kosovo i Metohiju Petar Petković ocenio je danas da je pokušaji ministra unutrašnjih poslova privremenih prištinskih institucija Dželjalja Svečlje da kriminalizuje Srbe sa severa KiM imaju za cilj da opravdaju, kako je naveo, protivpravno prisustvo parapolicijskih jedinica, „gde danonoćno terorišu srpski narod”.
„Lažni ministar, a pravi nasilnik i ekstremista Dželjalj Svećlja, zajedno sa njegovim okupacionim falangama preobučenim u odela Kosovske policije, jedini su kriminalci na severu Kosova i Metohije i tu nemaju šta da traže”, naveo je Petković u saopštenju. Poručio je da bi bilo najbolje da Svećlja „pođe od sebe i optužnice koja je godinama podignuta protiv njega zbog napada kamenicama na pripadnike tzv. Kosovske policije, ali i zbog prevrtanja vozila misije Euleks”.
Dodao je da bi Svećlja, umesto što „nezakonito da privodi Srbe navodnom poznanju pravde i prava”, trebalo prvo sam da prestane da beži od tog istog prava i pravde.
„Da li je sprovođenje reda i zakona to što je kukavički poslao svoje falange da duge cevi uperuju u sina predsednika Aleksandra Vučića zbog jedne majice? Da li je vladavina prava kada Kurtijevi specijalci pucaju u leđa Dragiši Galjku, Miljanu Deleviću, Milanu Jovanoviću, braći Stojanović iz Gotovuše? Ili, kada brutalno pretuku srpsku decu Daru i Kristijana”, zapitao je Petković. Naglasio je da „hibridni rat koji Svećlja kukavički vodi iz Prištine protiv svega srpskog i posebno severa Kosova i Metohije”, rezultirao time da „nema tog čestitog Srbina koji bi ni javno ni tajno pristao da bude alibi Svećlji u njegovoj bolesnoj opsesiji okupacije severa i proterivanja Srba sa Kosova i Metohije”.
„To mu nikada neće uspeti”, poručio je Petković. Svečlja je ranije danas u intervjuu portalu Košev rekao da nije protiv srpskog naroda, već, kako tvrdi â€žšovinističkih projekata Srbije i kriminalaca”.

Ferstapen: Srećan sam što smo pobedili 11. put uzastopno
Vozač Red Bula Holanđanin Maks Ferstapen izjavio je danas da je srećan što je svom timu doneo pobedu na Velikoj nagradi Velike Britanije u šampionatu Formule jedan, prenosi Bi-Bi-Si.
Ferstapen je Red Bulu doneo 11. uzastopnu pobedu u Formuli 1, čime je ovaj tim izjednačio 35 godina star rekord Meklarena..
„Naravno da sam vrlo srećan što smo opet pobedili. Tu mislim i na 11. uzastopnu pobedu za ekipu. Mislim da je to prilično neverovatno, ali danas nije bilo tako jednostavno”, rekao je Ferstapen, koji je u Silverstonu stigao do šeste uzastopne pobede ove sezone.
Vozač Red Bula je ove godine zabeležio osam pobeda. Drugo mesto na VN Velike Britanije pripalo je vozaču Meklarena Landu Norisu.
„Veliko hvala celom timu napravili su neverovatan posao. Ništa od ovoga ne bi bilo moguće bez napornog rada koji su uložili. Stavili su me na tvrde gume, ne znam zašto - još su nejasni po pitanju nekih stvari”, rekao je Noris.
Vozač Mercedesa Luis Hamilton je stigao do trećeg mesta u Silverstonu.
„Hvala svima koji su me podržavali. Osetio sam energiju, osetio podršku i to je takođe razlog zašto smo se vratili ovde”, izjavio je Hamilton.
Prvo mesto u generalnom plasmanu vozača drži Ferstapen sa 255 bodova, dok je njegov timski kolega Serhio Peres osvojio 156.
Naredna trka u šampionatu F1 biće vožena 23. jula za Veliku nagradu Mađarske na stazi Hungaroring, prenosi Tanjug.

Na prelazu Gradina, na izlazu iz Srbije, čeka se četiri sata
Prema informacijama uprave granične policije u 17.15 časova, putnička vozila čekaju četiri sata na graničnom prelazu Gradina, na izlazu iz Srbije a na Preševu, na izlazu iz zemlje, putnička vozila i autobusi š zadržavaju 35 minuta, navode iz Auto-moto saveza Srbije (AMSS).
Teretna vozila najduže čekaju na Batrovcima, na izlazu iz Srbije i to dva sata dok se na prelazu Horgoš i Šid, na izlazu iz Srbije, zadržavaju 90 minuta.
Na ostalim graničnim prelazima nema dužih zadržavanja za sve kategorije vozila, prenose iz AMSS-a.

Prvi put biće popisane i vanbračne zajednice
Na ovom popisu novo će biti i pitanje za lica koja su bilo kad živela u inostranstvu (međunarodni migranti) bez obzira na to da li je reč o Bosni, Hrvatskoj ili Nemačkoj pa su se ovde iz nekih razloga doselila, odnosno došla. Svima njima, pod uslovom da su u inostranstvu živeli bar godinu dana, postavićemo pitanje koji je bio njihov motiv dolaska, odnosno povratka u Srbiju (,,razlog migracije”).
U popis uvodimo i vanbračne zajednice tako da ćemo prvi put saznati koliko ih je u Srbiji. U razvijenim zemljama vanbračne zajednice su gotovo uobičajene, ali videćemo u kojoj meri je i kod nas tako. Saznaćemo i kolika je prosečna starost osoba koje žive u ovakvim zajednicama, da li ih je više u našim najvećim gradovima ili to nije pravilo, pa ćemo na osnovu toga videti da li je reč o modernizaciji.
Popis obuhvata i pitanje u kojoj godini žene kod nas rađaju prvo, drugo, treće dete, a puno je i novina u vezi s popisom romske populacije. Predstavnici Roma su učestvovali u probnom popisu (tzv. probni popis za edukaciju Roma) kao popisivači i instruktori, ali za mnoge od njih problem je bio u tome što nisu završili srednju školu, a to je uslov za popisivače. Međutim, imaćemo takozvane dodatne popisivače. U akciji popisa učestvuje, naime, oko 50.000 popisivača i instruktora, a imaćemo i oko hiljadu dodatnih popisivača Roma. Nacionalni savet Roma je preuzeo obavezu da izabere ove dodatne popisivače koji će sa popisivačima odlaziti u romska naselja i, ukoliko je potrebno, omogućiti neophodnu komunikaciju. Prethodno su, takođe uz pomoć romskih aktivista – koordinatora ,,mapirana” sva romska naselja u Srbiji (533 tzv. romskih naselja). Koordinatori su imali obavezu da ispišu granice svakog od ovih naselja, i onda smo mi u Zavodu za statistiku na osnovu toga mogli da utvrdimo kom popisnom krugu ona pripadaju. Romsko naselje je prema studiji „Romska naselja, uslovi života i mogućnosti integracije Roma u Srbiji” definisano kao naselje sa najmanje 15 romskih domaćinstava.
Prvi put za ovogodišnji popis pripremili smo i zbirku popisnih obrazaca na jezicima nacionalnih manjina (plus engleska verzija). Svaki popisivač ima obavezu da nosi tu višejezičnu zbirku i ako neko od građana želi da pročita pitanja na maternjem jeziku, to će mu biti omogućeno.
Najzad, jedna od važnih novina odnosi se na činjenicu ko će od onih koji se u trenutku popisa zateknu u Srbiji biti obuhvaćen popisom. Prošli put, 2002. godine, u skladu sa tadašnjim međunarodnim standardima, sva lica koja su više od godinu dana bila izvan Srbije nisu popisivana kao naše stanovništvo. Međutim, na ovom popisu, opet u skladu s novim međunarodnim preporukama, primenjuje se koncept takozvanog uobičajenog stanovništva. Prema ovom konceptu, stanovnikom određenog geografskog područja smatra se ona osoba koja na tom prostoru živi najmanje godinu dana, pa i kraće od godinu dana pod uslovom da ima nameru da na tom prostoru ostane najmanje godinu dana. Reč je o međunarodnoj definiciji koju na ovogodišnjem popisu i mi primenjujemo. Na osnovu ove promene, svi oni koji se recimo zbog posla nalaze u nekom drugom mestu, a ne vraćaju se svakodnevno ili bar jednom nedeljno u mesta gde su njihova domaćinstva, biće iskazani u rezultatima popisa kao stanovnici gradova u kojima rade. Takođe, u skladu s međunarodnim standardima, studenti iz Srbije koji studiraju van Srbije i retko se vraćaju u zemlju (ali samo oni koji imaju svoje domaćinstvo u Srbiji) biće isključeni iz uobičajenog stanovništva Srbije, dok će lica koja žive recimo u Crnoj Gori ili BiH, a studiraju u našoj zemlji (u Beogradu, Novom Sadu i sl.) biti iskazani kao stanovnici Srbije.
*Načelnica Odeljenja za popis stanovništva

Kupanje u kanjonu Brnjice
Sat i po pešačenja kroz gustu javorovu šumu pored sela Brnjica, Dunavom nizvodno od Golupca, svojski se izdrže da bi se spustilo do dobro „sakrivenog”, uglavnom nepoznatog, ali jednog od najlepših đerdapskih kanjona – Brnjičke reke.
Kanjon koji smo slučajno otkrili preko Interneta bio je razlog za težak, ali vanredno uzbudljiv put kroz neotkrivene lepote nacionalnog parka „Đerdap”. Inače, za one koji ne znaju, Brnjička reka se uliva u Dunav desetak kilometara nizvodno od Golupca. Nastaje sastajanjem kučajske Vukosave i reke Derezne, a četiri kilometra pre sela prerasta u nezaboravan kanjon, obrastao gustom šumom isuviše da bi bio lako dostupan. Iako u gornji deo kanjona možete da uđete kod sela Donja Radenka, gde od Beograda stižete preko Požarevca, Kučeva i Duboke, i da uživate prvo u njegovom miru, u nižim delovima slede retka uzbuđenja u kojima nije moguće ostati suv!
„Do svega vrednog teško se stiže”, setih se reči iz detinjstva. Tako, samo oni koji velikim trudom zasluže, mogu da vide šumsko-kameno-vodene retkosti Brnjice.
Sišli smo polako, dva rendžera džentlmenski i pažljivo trude se da svaki korak bude bezbedan, iako je kamenje prilično nepouzdano, a spust do reke strmoglav. Šteta bi bilo kanjon slikati s visine, jasno mi je posle prvih prizora malih vodopada kroz gusto granje.
Mir Brnjičke reke potpuno ispunjava strahopoštovanjem da se tiho spustimo na njene vode. Nema tragova skorašnjeg prolaska ljudi, ali se zna da je Brnjica stecište zaštićenih vrsta ptica koje povremeno čujemo, ali i retkih biljaka. Pored koprivića, stanište je i mečje leske, vrste leskinog drveta za koju malo ko i zna, priča Siniša Milosavljević, šumarski tehničar i čuvar Nacionalnog parka „Đerdap” u golubačkoj regiji.
Dok krči put do reke, iskusni rendžer Aleksandar Stojanović objašnjava da se silazi korak po korak i da gumene čizme koje su neophodne za prelazak kanjona mogu da budu iznenadno klizave. Ali, i da spuštati se niz kanjon podrazumeva i dva tesnaca, pored kojih nemate prolaz i jedini način je da ih preplivate, odnosno skočite ili se spustite niz vodopade kada naiđu, pa birajte! A kada skakanje prođe, kupanje pod slapovima bolje je sigurno od svakog đakuzija. Voda Brnjice u tom užitku i posle napora kroz kanjon ne deluje naročito hladno.

Gornji tesnac se sastoji iz tri vodopada, dva manja i jednog čak pet metara viokog. Oprema za vodu uskoro postaje neophodna: ušuštamo se u avanturu!
Niz prva dva vodopada se spuštate kao niz tobogane akva parka za koji vam nije potrebna ulaznica. Na pojedinim mestima je plivanje bilo neophodno, ali i nenadano. Posle drugog vodopada voda koja vam je do kolena odjednom prerasta u lonac dubok preko vaše glave, a posle par metara je opet otprilike do kolena. Fotoaparati se i nose najviše zato da ovekoveče izneadno iznenađenje onih koji upadaju u neočekivani hladni „lonac”.
A kad stignete do trećeg vodopada, iskusni vodiči imaju dve opcije. Za nespremne da idu kroz šumu, a za avanturiste da vas spuštaju preko užeta od kog se napravi improvizovani pojas, ako vas je više onda jednog po jednog, niz vodopad. Kao „šaptači” poznavaoci kanjona vam šuškaju gde i kada da stanete. Spust se završava preplivavanjem zelene lagune koja opasuje vodopad. Najlepše je ako nakon toga postupite kao mi: vatra na obali za mokre je ne samo spas, već i užitak kakav se ne da opisati.
Obično, dobri poznavaoci Brnjice za publiku na kraju skaču sa vodopada, uz aplauze onih koji se već greju. Široki deo kanjona koji sledi uglavnom se prolazi kroz šumu, sve do drugog tesnaca koji iako na pojedinim tačkama jako uzak, zahteva plivanje. Premda drugi tesnac nema vodopada nija ništa manje zanimljiv od prvog. Na pojedinim mestima je u njemu kanjon toliko sužen da raširenih ruku možete da dohvatite zidove. Ali, uz visoke litice ne možete da izađete iz kanjona i zaobiđete ga. Pokazalo se da su za to najbolja ronilačka odela, jer održavaju temperaturu kada zagrejani ponovo uskačete u hladnu vodu. A da je prste na nogama neophodno zaštiti dokazuje oštro kamenje koje, uprkos plavetnilu Brnjice na pojedinim neopisivim mestima, ako ste u letnjoj obući itekako neprijatno osetite.
Pri izlasku iz kanjona sunce je sve jače. Posle tri sata, srećno iznemogli napuštamo stazu fascinantne, ali nepredvidive Brnjice. Biti mlad duhom, pokazalo se najvažnijim.

Manastir nastao zahvaljujući zatočeništvu
Malo koji manastir se obnavlja na tako pompezan način kao Đurđevi stupovi. Svojevremeno su reklame i bilbordi bili na sve strane, političari, sportisti, glumci i pevači davali su i daju svoje priloge, u sklopu akcije „Obnovimo sebe – podignimo Stupove”. Nedavno je RTS je snimio spot za pesmu „Hristos Voskrese” u kojem su se čak ujedinili fudbaleri Partizana i Crvene zvezde koji su se rame uz rame pojavili u spotu.
Manastir Đurđevi stupovi sazidan je na brdu u koje je svaki dan gledao Stefan Nemanja dok je bio zatočen u jednoj od pećina u blizini grada Ras. Stefan je bez saglasnosti svoje braće sagradio manastir Svetog Nikole kod Kuršumlije a nedaleko od njega i crkvu posvećenu Bogorodici, pa su ga braća zato zatočila. Budući veliki župan nije u zatočeništvu pao u očaj već se za pomoć obratio Svetom Đorđu. Zatočeništvo je trajalo relativno kratko jer su ga oslobodile njegove pristalice. Po nekim izvorima Nemanja je zatočen 1165. godine a na vlast je došao godinu dana kasnije, a po drugim je zatočen 1167, a oslobođen 1168. Verujući da mu je u oslobađanju pomogao Sveti Đorđe, Stefan Nemanja mu je iz zahvalnosti podigao manastir Đurđevi Stupovi čija gradnja je završena 1171. godine, a crkva je oslikana četiri godine kasnije. Manastir je u srednjem veku imao veliki ugled. Obimni radovi na manastiru rađeni su i za vreme kralja Dragutina, poslednjeg vladara iz loze Nemanjića koji je stolovao u Rasu. Severozapadna ulazna kula je u Dragutinovo vreme pretvorena u crkvu – kapelu i tada je ukrašena freskama. Sagrađena je i nova trpezarija sa kuhinjom, a koliko je kralj Dragutin voleo Đurđeve Stupove vidi se i po tome što je tražio da mu tu bude večni dom. Na žalost, grob je opljačkan u 18. veku. Kao i ostali manastiri ovog kraja i Đurđevi Stupovi rušeni su posle austrijsko – turskog rata. Deo fresaka je tada nepovratno izgubljen…
Sadašnja slika potpuno drugačija. U to smo se uverile na licu mesta u društvu našeg domaćina, direktora Turističke organizacije Novi Pazar mr Jovana Jošića.
Prvo što privlači pažnju na samom prilazu jesu kamere postavljene na sve strane. Došla i takva vremena da se u mirno doba manastiri obezbeđuju kamerama. U samom kompleksu svetske kulturne baštine tišina je bila takva da je mogla da se čuje. Sele smo na obližnju klupu i osluškivale. Tišinu nisu narušili čak ni koraci jeremonaha Gerasima, starešine manastira koji nam se pridružio. Ponuđena nam je kafa i rakija koja se pravi od nekih trava među kojima je i lekovita anis biljka.
„Ovaj manastir je bio napušten u 17. veku i sve do 2.000. godine ovde nije bilo monaha,” počeo je priču jeremonah Gerasim.
A onda mu je zazvonio mobilni? Javio se i otišao da razgovara. Vratio se posle nekoliko minuta i nastavio:
„Prvo su ovde došla trojica monaha iz Sopoćana i Crne Reke. Danas nas je sedam”
Onda je ponovo zazvonio telefon i ponovo je jeremonah otišao... Posle desetak minuta se vratio i nastavio razgovor sa nama:
„Sve je više gostiju. Dolaze iz celog sveta. Najviše je turista iz Rusije, a tu si i iz Italije, Francuske, Japana... Čini mi se da duhovnosti najviše interesuju posetioce iz Francuske.”
Razgovor je prekinut jer je došla ekskurzija dece iz unutrašnjosti pa smo sa jeremonahom otišle u crkvu Svetog Đorđa da vidimo kako razgovara sa najmlađima. I bilo je interesantno jer je deci postavljao pitanja, a ona su, kao na kvizu, odgovarala. Najboljima su dodeljene ikone... Jedina zamerka je što se slabo čulo, pa su aktivno u ovom interaktivnom učenju mogla da učestvuju samo deca iz prvih redova. Kada smo to rekle jeremonahu, zahvalio se i rekao je da će od sada obraćati pažnju na to. Vratili smo se na „našu” klupu i nastavili razgovor:
„Svake godine dolazi sve više ljudi. Mislim da sada dođe i po 50 autobusa dnevno. Dobro je što je sve više mladih. Trudimo se da ugodimo svima koji dođu. Imamo i dosta posla na njivama jer smo kupili zemlju koju sada obrađujemo. Tako većinu hrane sami proizvedemo. Nekad smo imali i stoku, ali smo došli do zaključka da nam se to ne isplati zato što nas je malo.”
A onda je telefon ponovo zazvonio, jeremonah je ponovo otišao... Posle nekoliko minuta jeremonah Gerasim se vratio i za kraj rekao:
„Od starih ostataka ostalo je da se obnovi manastirska crkva, kelije i istorijska trpeza Svetog Simeona. Imamo još dosta posla, ali mi ga se ne bojimo.”

Najveće slano jezero na svetu
Kada je grof Samuel Teleki fon Sek pod izgovorom istraživanja otišao u dugačak safari po Africi, 1897. godine nabasao je na veliko slano jezero zabačeno u pustinjskom kraju u Keniji. Ogromno 290 kilometara  dugačko jezero (mnogo kasnije se otkrilo da je ono najveće pustinjsko i najveće slano jezero na svetu) grof je nazvao Rudolfovo po austrijskom princu. Kasnije dobija naziv More žada zbog svoje zelene boje, a tek 1975. godine predsednik Kenije mu, posle dobijanja nezavisnosti, daje naziv Turkana jezero po najvećem plemenu koje živi u njegovoj okolini.
Na tom području je pronađeno toliko fosila da su ga naučnici proglasili kolevkom čovečanstva i mestom na kojem se najbolje mogu proučavati počeci ljudske istorije. Međutim, okolina jezera je veoma negostoljubiva, klima suva i vetrovita sa čestim jakim olujama, tako da je malo onih koji se odlučuju da posete mesto na kome su se Hominidi uspravili na dve noge. Nove teorije tvrde da je pre nekoliko miliona godina klima bila još toplija nego danas i da su upravo takvi vremenski uslovi „krivci” za uspravljanje čoveka (udaljavanje od vrele zemlje i smanjivanje izloženosti tela sunčevim zracima).
Upravo zabačenost i negostoljubivost okoline su zaslužni za neverovatan broj životinja koji danas živi u i oko jezera Turkana. Krokodili, nilski konji, zmije, preko 400 vrsta ptica, 47 vrsta riba žive u savršenoj prirodnoj ravnoteži iz jednog razloga: nema čoveka u okolini da im smeta. Pri tom mislim na belog čoveka. Krokodila ima preko 12.000, među kojima su i neki najduži primerci na svetu, i svi oni uživaju u lovu na nilske grgeče koji dostižu i 200-300 kilograma. Navodno, zbog hemijskog sastava jezera krokodili imaju čvoriće na stomaku što im čini kožu neupotrebljivom za cipele i što ih je verovatno spaslo od ljudske ruke.
Jaki vetrovi nisu najpogodniji za one koji se uprkos upozorenjima odluče da brodom ili čamcem prelaze jezero, međutim odlični su za vetroelektrane. Kenija je uspela da privuče investicije i u narednih nekoliko godina se očekuje izgradnja najvećeg vetroparka u Africi: proizvodiće 300 megavata  struje i to znači da će Kenijcima 20 odsto  od ukupne potrošnje činiti čista energija. U projektu je planirana izgradnja 353 turbine čime će se nastaviti veliki rast ulaganja Afrike u obnovljive izvore energije.
More žada je danas jedno od retkih mesta na planeti koje će nesmetano nastaviti da živi onako kako je živelo i hiljadama godina unazad. U njega će se ulivati reke, slana voda će isparavati, oluje će divljati, životinje ravnodušno činiti karike u lancu ishrane, a poneki čovek će povremeno zalutati i osetiti koliko je nepoželjan ako ne ume da se prilagodi.

Predstavljen sistem „Vindous 8”
Kompanija „Majkrosoft” predstavila je novi sistem „vindous 8” (Windows 8) hiljadama programera softvera na godišnjoj konferenciji u sedištu kompanije u Anahajmu u Kaliforniji.
Softverski gigant najavio je da je novi „vindous” dizajniran tako da „promeni svet računarstva” i nimalo ne liči na dosadašnje sisteme na koje su korisnici navikli, prenosi poslovni portal „Si-En-En mani”.
„Vindous 8” ima potpuno novi vizuelni interfejs, optimiziran za tačskrin ekrane (ekrane na dodir) na mobilnim uređajima i tablet računarima. Rezultat je računar koji radi kao vrsta hibrida personalnog računara (pi-sija – PC) i medijskih tableta, sa svim funkcijama standardnog operativnog sistema, ali s korisničkim doživljajem tableta.
– „Vindous 8” dizajniran je tako da se prvenstveno koristi na dodir, ali jednako i kod kuće s mišem i tastaturom – rekao je Stiven Sinofski, predsednik „Majkrosoftovog” odeljenja za „vindous” i dodao:
– Promene ne mogu doći dovoljno brzo za „Majkrosoft”, jer se „Eplov” „ajped” i te kako odražava na prodaju personalnih računara, aktivirajući zvona upozorenja za kompanije poput „Majkrosofta” koje se uveliko oslanjaju na proizvodnju novih personalnih računara.
„Vindous 7”, koji je na tržištu dve godine, tek je nedavno zamenio „Majkrosoftov” deset godina star „XP” kod brojnih korisnika, a nova „osmica” pokrenuta je preksinoć u „preglednom modu” kako bi je programeri iskušali. Na demonstraciji nije radila savršeno, ali se u ranoj fazi razvoja softvera to često događa.
„Osmica” je otkrila rafinirani, jednostavan i elegantni korisnički interfejs koji izgleda vrlo slično „Majkrosoftovom” mobilnom operativnom sistemu „vindous 7 tel”, a promena će obeležiti najveći vizuelni redizajn „vindousa” u poslednjih nekoliko godina. Još jedna od novina jeste da „vindous 8” koristi manje memorije nego što je netbuku trebalo sa sistemom „vindous 7”. Kako bi to dokazao, Sinofski je demonstrirao „osmicu” na tri godine starom netbuku prve generacije. Takođe je probao sistem na svakodnevnim računarima, prenosnim računarima i tabletima koji su se „podizali” za manje od deset sekundi. Ovakva brzina „podizanja” sistema, brzina rada i gabariti vrlo su važni kupcima, koji su otvoreno odbacili sistem „vindous vista” zbog glomaznosti, jer su brži i laganiji operativni sistemi važniji sada kad tablet računarima raste popularnost.
R. S.

Plati da (ne) slušaš Getu
Kompanije koje su prodavale ulaznice za nastup popularnog didžeja Dejvida Gete, otkazanog zbog pada bine, iz svojih sredstava vraćaju novac publici. Iako imaju ugovore sa klauzulom da povraćaj novca ide na teret organizatora „Garment butik” i da su poštovale svoju obavezu da mu uredno prenose novac za svaku prodatu kartu, pre događaja, sada iz vlastitih džepova nadomešćuju kupce.
Kulturni centra Beograd (KCB), koji se delom finansira iz gradskog budžeta, kako kaže v. d. direktora Mia David-Zarić, inicirao je obraćanje javnosti.
– Prodali smo karte u vrednosti od oko 3,5 miliona dinara. Do dana otkazivanja organizatoru smo uplatili više od 2,3 miliona dinara. Sada iz vlastitih sredstava, odnosno od poreskih obveznika vraćamo novac kupcima jer nas na to obavezuje Zakon o potrošačima koji ne prepoznaje odgovornost organizatora – kaže ona i dodaje da je slučaj predočen Gradskom pravobranilaštvu i da će sledeće nedelje biti podneta tužba protiv „Garment butika”.
Pavle Levarda, direktor „Kard servisa”, ističe da oni moraju da isplate oko četiri miliona dinara jer su u tolikoj protivvrednosti prodali karte čija je cena bila od 2.000 do 4.000 dinara.
– Nismo podneli tužbu protiv organizatora jer će nam to biti dodatni trošak. Sličnu situaciju imali smo 2007. kada je otkazan koncerte Hozea Karerasa. Iako imamo izvršnu presudu, sa druge instance nikada nismo naplatili novac jer je firma zadužena za taj koncert u blokadi – pojasnio je on.
Isto se dogodilo i sa „Garment butikom”, koji je registrovan decembra 2010. i samo nekoliko dana posle otkazivanja Getinog nastupa blokiran je račun. 
Na pitanje zašto prihvataju ugovore – da isplaćuju novac od prodatih karata pre događaja, svi učesnici su istakli da se tako „mora”. „Nijedan organizator nema dovoljno novca za sve faze organizacije. To bi uticalo na to da naša publika ne bude u prilici da vidi najbolje već samo događaje za koje kao siromašna zemlja imamo novac. Takođe, prodaja karata preselila bi se u sivu zonu. Nismo sigurni ni da se ne bi pojavio prodavac spreman na uslove organizatora”, stavovi su predstavnika tri kompanije.
Ivica Stajković iz „Iventima” ističe da je ova kompanija, koja posluje u više od 20 država, u roku od 60 dana vratila novac. Pokriveno je oko 90 odsto kupaca, što ih je koštalo oko dva miliona dinara.
– Znamo kakva je klima u Srbiji i da bi sudski postupak dugo trajao. Šansa da nadomestimo naš novac gotovo ne postoji jer je račun organizatora u blokadi. Zato nećemo podnositi tužbu.
Predstavnik „Garment butika” Voja Nešić juče se nije javljao na naše pozive, a nije odgovarao ni na esemesove.
A. Cvetićanin
-----------------------------
Sponzor podneo tužbu 
Nikola Mandić, predstavnik glavnog sponzora nastupa Gete u Beogradu, inače poznate balkanske fabrike cigareta, rekao je da je ova kompanija novac avansno uplatila organizatoru. Nije želeo da otkrije sumu, ali da se radi o sumi većoj od vrednosti karata koje je prodao KCB. Koncert nije održan, novac nije vraćen pa je advokatski tim podneo tužbu.
---------------------------
Graditelj bine nema veze sa kartama 
– Isključivo iz moralne obaveze, iako nismo imali takav ugovor, odmah posle otkazivanja nadoknadili smo štetu organizatoru firmi „Garment butik” jer je do otkazivanja došlo iz tehničkih razloga – kaže za „Politiku” Milenko Škarić, vlasnik „Skaj solušnsa”, firme koja je bila zadužena za tehniku i binu.
– Žao nam je što posetioci nisu dobili nazad novac ali to je do organizatora i prodavaca. Što se nas tiče, mi smo dali novac organizatoru koji bi pokrivao sve prodate karte.
Na pitanje da li je još neko tražio odštetu, Škarić je rekao da su to muzičari čija je oprema oštećena, a da niko nije bio ozbiljno povređen pa da niko nije tražio nadoknadu zbog povreda.
-------------------------
Geta u Budvi 
Očekivalo se da će organizator ponuditi drugi datum nastupa Gete u Beogradu. Koncert na Kalemegdanu trebalo je da se održi 5. juna, a tek početkom jula javnost je obaveštena da novog datuma neće biti. Geta je nastupio 29. jula na stadionu Mogrena u Budvi, u Crnoj Gori, a na sajtu „Skaj solušnsa” piše da su oni bili zaduženi samo za postavljanje „bine koja je oduševila i izvođača i publiku”.

Slikarka i košarkašica uprkos invaliditetu
Od našeg stalnog dopisnika
Banjaluka – Da snaga duha i borbenost mogu da nadvladaju telesne mane svedoči i životna priča dvadesettrogodišnje Banjalučanke Biljane Nedić. Rođena u selu Ćorkovići na Vlašiću, sa anomalijom na kičmi – spin bifid, od drugog meseca ona je osuđena na život u invalidskim kolicima. To je, ipak, nije sprečilo da u kulturi i sportu postigne rezultate koji su joj doneli Nagradu grada Banjaluke.
Njen životni put je bio mukotrpan i mogao bi se svesti na izreku: „Preko trnja do zvezda”.
– Posle završenog četvrtog razreda osnovne škole, morala sam da odem od kuće, jer je u mom selu bila samo četvorogodišnja osnovna škola, i od tada se sama, srećom uspešno, borim sa životnim nedaćama. Osnovnu školu sam završila u Banjaluci, u Zavodu za rehabilitaciju „Dr Miroslav Zotović”, a oprobala sam se i u glumi – kaže Biljana Nedić koja je igrala u predstavi „Mi smo deca 21. veka” Narodnog pozorišta Republike Srpske i do danas nije zaboravila aplauz koji je dobila od publike.
Posle osnovne škole otišla je u Crnu Goru, u Podgoricu, jer banjalučke škole nisu tada imale prilaze na ulazima za invalide.
– Kao đak generacije, završila sam upravnu školu. I tamo sam otkrila svoj slikarski talenat. Od tada do danas bavim se slikanjem, i to tehnikom koju sam ja osmislila, a reč je o kombinaciji vitraža i ulja na platnu – ponosna je Biljana koja je do sada imala desetak samostalnih i isto toliko kolektivnih izložbi u RS i Crnoj Gori, a imala je ponudu da izlaže i u Austriji.
Biljana se u Banjaluku vratila pre pet godina, RT RS je o našoj sagovornici snimila dokumentarni film, a ubrzo je počela i da radi.
– Zaposlila sam se u Fabrici obuće „Bema”. Direktor fabrike Marinko Umićević podstakao me je da u Košarkaškom klubu invalida „Vrbas” počnem da igram košarku. Jedina sam žena invalid košarkašica u regionu koja igra u muškom klubu – ne krije zadovoljstvo naša sagovornica koja pleni svojim optimizmom.
Biljana je nekada mislila da je košarka samo rekreacija za invalide. Međutim, mišljenje je brzo promenila.
– Sve se promenilo kada sam videla koliko se invalidi žrtvuju na terenu. Boreći se za loptu, čak ispadaju iz kolica. Ta borbenost je odlučila da i ja postanem aktivna košarkašica – ponosno ističe Biljana Nedić.
Boro Marić
------------------------------------------
Slika me više privlači od pravnih propisa
Biljanina, uslovno rečeno, motorna snaga je porodica, jer je, kaže, od roditelja nasledila borbenost.
– Porodica me pokreće, ona mi je ukazala na puteve na kojima sam se oprobala. Ali, umetnost je put kojim najsigurnije koračam i nadam se da će mi ona doneti punu afirmaciju. Zbog umetnosti sam napustila Pravni fakultet, jer me stvaralaštvo više privlači od propisa – odlučna je naša sagovornica da nastavi putem koji joj je doneo uspeh.

Od Asanža ništa novo
Globalni medijsko-politički „uragan” zvani Vikiliks stigao je i do Srbije. Gotovo da nema viđenijih novina koje Vikiliksu nisu posvetile svoj prostor. Možda je to, između ostalog, posredni dokaz da je, uprkos svemu, i Srbija mali kutak „globalnog sela”.
Buka oko sajta kontroverznog Džulijena Asanža u središte je stavila pitanje o stvarnom uticaju poverljivih diplomatskih dokumenata na političku scenu i javno mnjenje u Srbiji. Njihovo obelodanjivanje neće bitnije uticati na ovdašnju političku scenu, što se odnosi jednako na stranke, koje su i neposredni protagonisti političkog života, ali i na političke stavove javnosti. Vikiliksove informacije naprosto nisu faktor koji će dejstvovati tako da se promeni odluka vladajuće većine da ostane na vlasti do kraja mandata, naročito imajući u vidu dosadašnji tok političke utakmice, u kojoj se čulo mnogo „teških reči”, ali i našlo načina da se održi politički heterogena koalicija.
Kad je reč o javnom mnjenju, ni ono neće biti posebno uzburkano podacima sa Asanžovog sajta. Dva su razloga za to: 1) mala dostupnost i poznatost Vikiliksovih sadržaja široj čitalačkoj publici i 2) izostanak novih informacija o političkim akterima i događajima u Srbiji.
Vikiliks-depeše, što je sasvim razumljivo, nisu dobile naročit prostor na televiziji, koja je ubedljivo najuticajniji medij. Relativno mali tiraž dnevnih novina i mali procenat korisnika Interneta učinili su da poznatost Vikiliksovih sadržaja ima gotovo simboličan karakter u celokupnom biračkom telu.
Posebnu dimenziju u čitavoj priči čini sadržaj depeša. One ni u čemu ne predstavljaju novinu niti iznenađenje, nisu provokativno uznemirujuće, niti politički motivišuće. Sve što je do sada objavljeno uglavnom je poznato obaveštenijem građanstvu.
U tom smislu, da li zaista, posle svega što se dešava u vezi sa pitanjem evrointegracija nekoga može da iznenadi poruka Angele Merkel predsedniku Tadiću, saopštena 2009. godine, da će Srbija ući u EU tek oko 2019? Zemljama koje nisu imale kosovsko-metohijski i haški problem, poput Rumunije i Bugarske, trebalo je 17 godina da dospeju do članstva u evropskoj porodici naroda. Zašto je onda 19 godina našeg evropskog puta toliko uznemirujuće? Kad je reč o Vikiliks depešama o Kosovu, takođe nismo saznali ništa što već nismo znali. Opštepoznato je da se o uređenju odnosa između Kosova i Srbije među političarima glasno razmišlja u pravcu primene više modela: dve Nemačke ili odnosa Kine i Tajvana.
Naročitu novost ne predstavlja ni nedavno objavljena informacija da je SNS nastao uz pomoć DS-a. Navodno politički i moralno problematično osnivanje SNS-a bilo je tema kako SRS-a, tako i značajnog broja javnih delatnika iz ,,patriotskog bloka”. Doduše, ni Vikiliks, ni politička konkurencija, a ni njena angažovana inteligencija, ne sprečavaju SNS da se pojavi kao vodeća stranka opozicije i jedan od ključnih igrača u predstojećem izbornom nadmetanju. Da uspešni stranački funkcioner i gradonačelnik Beograda ima ambiciozne protivnike u stranci i one „teške za saradnju” mogli smo razumno pretpostaviti i bez američkih diplomatskih depeša imajući u vidu delikatnost funkcija koje obavlja i objektivne okolnosti kojima je omeđan.
Želja za uspehom u politici predstavlja konstantu ljudske prirode i pre „genijalnih” otkrića Džulijena Asanža. Isti je slučaj i sa „poverljivom” informacijom o problematičnosti stranih investiranja u Srbiji, što je gotovo opštepoznato i o čemu smo slušali mnogo puta.
Da sumiram, Vikiliks je, sudeći prema dosadašnjim depešama, „mnogo buke ni oko čega”, s obzirom na to da nema potencijal da ozbiljnije uzdrma našu političku scenu. Izuzev u onom delu u kome su već poslužile kao libreto „patriotskih” osporavanja državnih zvaničnika. Kao što je to slučaj sa Asanžovim sajtom, tako ni ova vrsta primenjene pameti nije nova, a ni retka. Slično Vikiliksu, ni ona nema potencijal da promeni tok političkih događaja niti da reši bilo koji problem u Srbiji.
Rečju, od Asanža ništa novo, ni senzacionalno, a ponajmanje korisno, osim što može da posluži kao test za proveru različitih nagađanja o političarima i njihovim naravima. Za utehu, ako ta reč još ima neko značenje, preživećemo sigurno i nove depeše. A naša politička elita će biti na broju, na svojim pozicijama ili preciznije u predizbornim rovovima.
politički analitičar

Može li Đoković da ujedini svet
Tri i po meseca ostalo je do kraja 2011. kada će širom sveta pozvani i nezvani birati i proglašavati najbolje sportiste sveta.
Ove godine i mi u Srbiji zainteresovani smo za ishod tih anketa i izbora jer, posle mnogo vremena, imamo svog kandidata. Naravno, naš kandidat je Novak Đoković, a od pomalo zaboravljene Monike Seleš, svakako sasvim nezasluženo, naš sport nije dao ni jednog sportistu koji je ostavio toliki pečat, ne samo u sportu kojim se bavi, već i celokupnom svetskom sportskom pokretu.
Što se nas tiče Đoković je ovogodišnjim rezultatima dokazao da je najbolji od nekoliko stotina miliona mladih ljudi koji se bave nekim od stotinjak raznih sportova, ali to ne znači i da će njegovi fantastični rezultati u 2011. biti adekvatno vrednovani na svim meridijanima i u svim izborima. Uostalom, što se tiče sportske TV mreže ESPN, svetski broj 1 u tenisu, osvajač tri grend slema, pobednik 10 masters turnira, teniser koji je pobedio u 62 od 64 meča i svojom igrom izmenio lice tenisa – nije ni najbolji sportista ni najbolji teniser u 2011.
„Nagradu ESPI” ESPN-a za 2011. u kategoriji najbolji sportista početkom jula primio je nemački košarkaš Dirk Novicki (pre svega za NBA učinak), dok je za najboljeg tenisera proglašen svetski broj 2 Španac Rafael Nadal.
Istina, pre deset godina u ESPN su, valjda da bi se razlikovali od svih drugih „anketara”, odlučili da svoj izbor ne vrše na kraju kalendarske godine već polovinom godine, računajući rezultate od juna prethodne do juna godine za koju se proglašavaju najbolji.
Ali, to ne menja mnogo, jer Đoković je već imao na svom kontu neprekinut niz od 43 pobede, sedam osvojenih turnira i novi trijumf nad Nadalom u finalu Vimbldona. Istina finale je igran 3. jula, a u konkurenciju su ulazili rezultati postignuti do 30. juna.
Birajte domaće...
Naravno, ova odluka ugledne sportske televizije izazvala je dosta gneva u našoj javnosti, a šta će biti krajem godine ili početkom naredne, ako neko ne bude za „Noleta”, ne smemo ni da pomislimo.
Međutim, već sada se može naslutiti da u nekim anketama, čak i onim najstarijim ni tako uspešan teniser nema velikih šansi za osvajanje prvog mesta. Problem je u tome što svaka anketa ili izbor govori bar jednako o onima koji biraju kao i o onima koji se biraju.
Agencija Asošjeted pres (AP) izbor najboljeg sportiste i sportistkinje godine ustanovila je još 1931. godine, u početku samo za američke sportiste, pre svega u tadašnjim profesionalnim sportovima, a docnije izbor je proširen na ceo svet i na tada amaterske olimpijske sportove. Ali ni tada, ni danas sportisti iz ostatka sveta gotovo da nemaju nikakvu šansu u poređenju sa zvezdama tzv „svetskih” serija ili finala u bezbolu, ragbiju (američki fudbal), hokeju ili košarci.
Prvi amater i ujedno prvi stranac na vrhu AP-eove liste bio je Heg ratne 1943. švedski atletičar Gunder Heg i to samo zato što je obarao svetske rekorde u Amerikancima omiljenoj disciplini – trci na milju. Za svetski rekord u istoj disciplini broj 1 u izboru AP bio je 1958. Australijanac Herbert Eliot, a naredne 1959. ovo priznanje pripalo je novom svetskom bokserskom šampionu u teškoj kategoriji Šveđaninu Ingemaru Stenmarku. Da li je tih godina u američkim šampionatima bio lokaut?
Četvrti stranac koji je bio najbolji sportista sveta u izboru urednika AP bio je kanadski hokejaš Vejn Grecki, ali on je priznanje dobio za domaće takmičenje (NHL). Peti i, zasad, poslednji stranac na vrhu liste bio je, opet Kanađanin, atletičar Ben Džonson, koji je postavio svetski rekord na 100 metara. Međutim, kasnije mu je taj rekord oduzet zbog dopinga.
Od tada najbolji sportisti sveta, što se tiče AP su Amerikanci, a prošle godine to je bio Dru Briz, kvoterbek „svetaca” iz Nju Orleansa (NFL).
Izbor najboljih sportista sveta „Sports ilustrejtida” je mnogo mladi i znatno otvoreniji prema strancima. Započet je 1954. i prvi laureat bio je engleski atletičar Rodžer Banister, naravno za svetski rekord na milju! Poslednji od devet stranaca „osvajača” prvog mesta bio je Dominikanac Sami Sosa. Ako niste čuli za njega – 1998. bio je najkorisniji igrač američke bezbol lige… Od tada najbolji su samo Amerikanci, a naravno prošle godine najbolji je bio već pomenuti Dru Briz.
Na sreću postoje i dugi izbori najboljih sportista sveta u kojima učestvuju i neamerikanci i čiji je ukus mnogo bliži našem.
U 2010. Nadal ispred fudbalera
Veliki ugled u Evropi i dobrom delu sveta ima izbor najuspešnijih sportista francuskog sportskog lista „Ekip”. Prošle godine laureat je bio Rafael Nadal, svetski reket broj 1, osvajač tri gren slema (Rolan Garos, Vimbldon US open), koji je nasledio dvostrukog uzastopnog pobednika izbora Jamajčanina Juseina Bolta, najbržeg čoveka sveta (Rodžer Federer je bio najbolji 2005, 2006. i 2007). Iza Nadala, plasirala su se dvojica fudbalera – Andres Inijesta (Španija) i Vesli Snajder (Holandija). Takav način gledanja na sport i nama je mnogo bliži.
Svetsko novinarsko udruženje (AIPS) je za najboljeg sportistu takođe proglasilo Nadala (najbolja sportistkinja bila je Blanka Vlašić), a iza njega plasirali su se fudbaleri Lajonel Mesi i Inijesta
Ni zajednički izbor 24 evropske novinske agencije nije se oglušio o Nadalove uspehe. Španski teniser je dobio 179 glasova i pobedio ispred šampiona Formule 1 nemca Sebastijana Fetela (155 glasova) i Blanke Vlašić (114), budući da postoji jedinstvena muško-ženska lista.
Nadal je u 2010. bio najbolji i u izboru Sportske akademije Laureus, koju čini 46 bivših vrhunskih sportista, a u ženskoj konkurenciji ovo priznanje pripalo je američkoj skijašici Lindzi Von. Iza Nadala plasirali su se američki košarkaš Kobi Brajant, filipinski bokser Mani Pakjao, fudbaleri Inijesta i Mesi...  
Ni prošlogodišnji izbor kineske agencije Hsinhua nije bio nelogičan: 1. Nadal. 2. Fetel, 3. Forlan – tenis, Formula 1, fudbal...
A kako će biti na kraju 2011? Može li Đoković svojim učinkom, na koji još nije stavio tačku, da ujedini sve „izbornike”. Videćemo.
Ž. B.
-----------------------------------
Monika je bila stvarno najbolja
Mlađi ljubitelji tenisa i sporta uopšte verovatno ne znaju da je Srbija već dala najboljeg sportistu sveta, čak i u veoma „hermetičnim” izborima.
Asošjeted pres je 1991. proglasio Novosađanku Moniku Seleš za najbolju sportistkinju sveta (pandan u muškoj konkurenciji bio joj je košarkaš Majkl Džordan).
I nekad moćna agencija Junajted pres internešenel, koja je 1995. ugasila svoj izbor najboljih kada se suočila sa bankrotom, cenila je uspehe jugoslovenske teniserke. Za najbolju sportistkinju sveta proglašena je 1991. i 1992. godine. Do 1993. kada ju je tokom meča sa Bugarkom Malejevom nožem u leđa ubo izvesni Ginter Parhe, bolesno opsednut Štefi Graf, osvojila je osam gren slem turnira pod jugoslovenskom zastavom. Tada je imala tek 20 godina!
Posle dužeg oporavka osvojila je i devet gren slem (1996) kao Amerikanka...

Krstić:Želimo više od polufinala
Od našeg specijalnog izveštača
Kaunas – Kako se približava najvažnija utakmica na Evropskom prvenstvu u Litvaniji, čini se da naši košarkaši jedva čekaju da istrče na parket. Već tri dana ležu i ustaju s Rusima u mislima, svesni velike prilike koja im se ukazala posle prave golgote u prve dve faze takmičenja. Pobeda vodi u borbu za medalje, obezbeđuje bar olimpijske kvalifikacije, a London je još pri okupljanju ovog tima 2008. označen kao tačka gde će pokazati punu snagu, zrelost i raskoš naše škole košarke.
Ruku na srce, jedini je bez rezerve u njih verovao Dušan Ivković, koji se posla latio u najtežem trenutku, posle neuspeha na pet velikih takmičenja i odbijanja svih naših najpoznatijih trenera da uzmu „vruć krompir u ruke”. Javnost, pa i ona stručna, prihvatila ih je tek kada su iz Poljske potpuno neočekivano doneli srebro, a na svakom narednom takmičenju očekuje da ih vidi na pobedničkom postolju. Čak i ovde u Litvaniji, najtežem takmičenju godinama unazad.
Na svu sreću, ovi momci ne osećaju pritisak, imaju iskustva i moći da sve što bi moglo negativno da utiče stave pod tepih i okrenuti su ka prvom narednom meču, kako ih je Ivković i naučio. Kapiten Nenad Krstić najavljuje žestok duel s Rusima, a njegov optimizam širi se mnogo dalje od četvrtfinala, kao jasan znak želje svih igrača da i na Baltiku naprave nešto veliko.
– Rusi igraju dobru košarku i biće veoma teško. Činjenica je da su dobili svih osam utakmica, ali i dve uz dosta sreće. Dobro ih poznajemo, imali smo kvalitetnu pripremu i sigurni smo da taktički ne mogu da nas iznenade. Ulog je veliki, polufinale, u džepu bar olimpijske kvalifikacije, ali ne libim se da kažem kako razmišljamo i o direktnom odlasku u London. Ne osećamo pritisak, ali želimo da idemo korak po korak – naglasio je kapiten.
Za taktiku je, kaže, zadužen selektor, a zna se šta su prednosti i slabosti timova. Jedno je sigurno, ova utakmica mora da se odigra najbolje što može.
– Biće mnogo lakša u psihološkom smislu nego prethodne, bez obzira na značaj. Do prvog cilja smo stigli, ostali smo u igri za London, ali mi želimo mnogo više, do medalje. Mislim da ova ekipa ima kvalitet. Zato se nadam pobedi protiv Rusa, a u polufinalu sve je moguće – rekao je Krstić.
Može se reći da i Kosti Peroviću „leže” Rusi, a i on govori poput kapitena.
– Iskreno, naše šanse za pobedu su veće. Imamo više igrača koji mogu da poentiraju i prednost pod košem. Obazrivi smo, ali se ne plašimo. Jesu jači za Kirilenka, ali iskustvo od pre dve godine i sve druge okolnosti idu nam u prilog – ocenio je Perović.
Posle zatišja protiv Turske, očekuje se da jedan od najboljih trojkaša prvenstva Marko Kešelj „namesti ruku” i odseče „krila” Rusima. Sjajni šuter ističe da su tri dana pauze podigla ekipu.
– Imali smo napornu seriju, a s druge strane Rusi lakše rivale. To što su neporaženi ne vidim kao neku njihovu prednost. Naprotiv, nas su sva iskušenja kroz koja smo prošli očvrsla i pripremila za odlučujuće utakmice. Uostalom, igrali smo protiv svih najboljih evropskih selekcija, pa nema razloga da respektujemo Ruse više nego što zaslužuju. Idemo dalje – istakao je Kešelj.
Taktiku za četvrtfinalni meč Ivković je pripremio na sinoćnjem treningu, a poslednji, šuterski, na programu je danas oko podneva u velikoj dvorani.
Mirko Stojaković

Milatović: Cilj posete Srbiji revitalizacija političkih odnosa
Predsednik Crne Gore Jakov Milatović poručio je večeras, na svečanom prijemu u Crnogorskoj kući u Beogradu, da, nakon poseta Evropskim institucijama i sedištu NATO u Briselu, dolazi u Beograd „u nameri da da doprinos revitalizaciji političkih odnosa dve zemlje”. Prisustvo predsjednika Vučića na mojoj inauguraciji 20. maja, ministra Dačića na Samitu u okviru Procesa saradnje u jugoistočnoj Evropi u Podgorici 27. juna, i ova moja prva poseta Beogradu u tako kratkom vremenskom periodu upravo idu u prilog unapređenju odnosa dve države”, naglasio je Milatović.
Ukazao je na to da je revitalizacija političkih odnosa važna za unaprjeđenje ekonomskih odnosa, što ima za rezultat direktne benefite za privredu i građane dve zemlje, navodi se u saopštenju iz Kabineta crnogorskog predsednika.
Milatović je podsetio da je Srbija Crnoj Gori ubedljivo najveći trgovinski partner, sa robnom razmenom od 764 miliona evra prošle godine, što predstavlja petinu ukupnog prometa robe sa inostranstvom. Srbija je za nas i najveće turističko tržište. U 2022. ostvareno je 435 hiljada dolazaka turista iz Srbije u Crnu Goru, što je udeo od 21 odsto od ukupnog broja dolazaka stranih turista. Kada govorimo o strukturi, najviše noćenja ostvarili su turisti iz Srbije, i to nešto iznad 3 miliona ili 25,5 odsto od ukupnog brojaâ€ś, rekao je Milatović. Dodao je da je Srbija prošle godine bila i najveći strani investitor u Crnoj Gori sa 137 miliona evra ili 12 odsto ukupne vrednosti stranih direktnih investicija, što je u odnosu na 2021. povećanje od 80 odsto.
Uprkos podacima koje sam izneo, sa Srbijom, koja je naš najznačajniji ekonomski partner, Crna Gora nema odnose na nivou ambasadora i to ne iz tehničkih razloga, već političkih, dve zemlje nemaju zajedničke granične prelaze, kao što imamo sa Bosnom i Hercegovinom i sa Albanijom, platni promet predstavlja ozbiljnu poslovnu barijeru, naše Mešovite komisije za rešavanje ovih naizgled tehničkih pitanja se ne sastaju godinama unazad, a nikada nije održana zajednička sednica Vlada dve zemlje, konstatovao je Milatović. On je poručio da su, uprkos svim izazovima, veze između građana i privrede Crne Gore i Srbije ostale jake i da je stoga odgovornost ali i obaveza na državnicima dve zemlje da te odnose ne remete, već da ih unapređuju. Istakao je da, osim tradicionalnih veza i bliskih odnosa, Crnu Goru i Srbiju trajno povezuju zajednički ciljevi, pre svega regionalna stabilnost i članstvo u Evropskoj uniji.
„Posvećenošću ovim ciljevima dajemo dobar zamah proevropskom razvoju Zapadnog Balkana. Uveren sam će politički odnosi Crne Gore i Srbije ići uzlaznom putanjom u periodu pred nama i da će to biti dobar zamajac za dodatno unapređenje ekonomskih, kulturnih i sveukupnih odnosa, rekao je Milatović. On je ukazao i na značaj jačanja veza sa zajednicom Crnogoraca u Srbiji i njihove povezanosti sa Crnom Gorom.
Kako je najavljeno, Milatović će se sutra, uz ceremonijalni doček ispred Palate Srbija, sastati sa predsednikom Srbije Aleksandrom Vučićem, a nakon toga i sa predsednikom Narodne skupštine Vladimirom Orlićem.
Predviđeno je da predsednik Crne Gore u okviru posete položi venac na Spomenik neznanom junaku na Avali uz vojne počasti, kao i da položi cveće ispred Osnovne škole „Vladislav Ribnikar”, prenosi Tanjug.

Viljnus zbog NATO samita kao tvrđava, sistemi Patriot usmereni ka Kaljiningradu
VILjNUS – NATO je pretvorio Viljnus, prestonicu Litvanije, u tvrđavu branjenu naprednim oružjem kako bi zaštitio američkog predsednika Džozefa Bajdena i druge lidere Alijanse na samitu sledeće nedelje, koji se održava 32 kilometra od litvanske granice sa ruskim saveznikom Belorusijom.
Više od 3.000 litvanskih vojnika brinuće o bezbednosti samita NATO-a u Viljnusu.
Šesnaest NATO saveznika poslalo je ukupno oko 1.000 vojnika da obezbeđuju dvodnevni samit 11. i 12. jula, koji se održava samo 151 km od same Rusije, prenosi Rojters.
 Mnogi od njih su poslali i napredne sisteme protivvazdušne odbrane koji nedostaju baltičkim državama.
„Bilo bi više nego neodgovorno da naše nebo bude nezaštićeno u trenutku kada Bajden i lideri 40 zemalja stižu“, rekao je predsednik Litvanije Gitanas Nauseda.
Nemačka je rasporedila 12 raketnih sistema Patriot, koji se koriste za presretanje balističkih i krstarećih raketa ili ratnih aviona.
Španija je dopremila sistem protivvazdušne odbrane NASAMS, Francuska šalje samohodne haubice Cezar, i uz Finsku i Dansku raspoređuje vojne avione u Litvaniji.
Ova zemlja je, uz Britaniju, isporučila sredstva protiv bespilotnih letelica.
Poljska i Nemačka su poslale snage za specijalne operacije pojačane helikopterima.
Drugi šalju opremu za borbu protiv bilo kakvih potencijalnih hemijskih, bioloških, radioloških i nuklearnih napada.
Litvanski predsednik vidi ove akcije saveznika kao potvrdu da je potrebno da NATO hitno uspostavi stalnu protivvazdušnu odbranu u baltičkim državama.
„Razmišljamo o tome šta će se desiti nakon završetka samita i radićemo sa saveznicima na stvaranju rotirajućih snaga za trajnu vazdušnu zaštitu“, rekao je on novinarima.
U selima pored beloruske granice, meštani su saopštili Rojtersu da se osećaju potpuno bezbedno, uprkos ponudi Minska da se tu nakon pobune smeste ruske plaćeničke trupe Vagner grupe i rusko nuklearno oružje.
Na aerodromu u Viljnusu, osam nemačkih raketnih bacača Patriot raspoređeno je sa cevima usmerenim u pravcu ruskog Kalinjingrada, a još dva prema Belorusiji.
„Znate gde se nalazite geografski i prilično dobro znate odakle pretnja dolazi. Litvanija je tražila od nas zaštitu samita, a takođe je NATO tražio pomoć od Nemačke. Ovo je naš odgovor“, rekao je potpukovnik Štefen Lib, komandant jedinice Patriota.
Litvanija je utrostručila jedinice pogranične straže na beloruskoj i ruskoj granici tokom leta, uz oficire iz Letonije i Poljske.
Dve zemlje su takođe poslale policiju da pomogne u patroliranju po Viljnusu.
Gradonačelnik Viljnusa je preporučio stanovnicima da odu na odmor van grada, ako žele da izbegnu gužve u saobraćaju, jer će veliki delovi centra prestonice biti zatvoreni tokom samita.
Kako javlja izveštač Tanjuga, deluje da su građani poslušali apel gradonačelnika, s obzirom na to da je na ulicama prisutan mali broj ljudi, policija patrolira i povremeno prolaze vozila pod njenom pratnjom.
Grad je okićen zastavama Litvanije, Ukrajine i NATO-a.

Zemljotres jačine 5,6 stepeni po Rihteru pogodio Tajvan
Zemljotres jačine 5,6 stepeni po Rihterovoj skali pogodio je danas Tajvan, saopštio je američki Geološki zavod.
Epicentar zemljotresa bio je 87 kilometara istočno od grada Hengčuna sa oko 31.200 stanovnika.
Do sada nema izveštaja o eventualnim žrtvama ili šteti.
Nije izdato upozorenje na cunami, preneo je Tas, prenosi Tanjug.

Petković: Svečlja kriminalizacijom Srba opravdava prisustvo parapolicije
Direktor Kancelarije za Kosovo i Metohiju Petar Petković ocenio je danas da je pokušaji ministra unutrašnjih poslova privremenih prištinskih institucija Dželjalja Svečlje da kriminalizuje Srbe sa severa KiM imaju za cilj da opravdaju, kako je naveo, protivpravno prisustvo parapolicijskih jedinica, „gde danonoćno terorišu srpski narod”.
„Lažni ministar, a pravi nasilnik i ekstremista Dželjalj Svećlja, zajedno sa njegovim okupacionim falangama preobučenim u odela Kosovske policije, jedini su kriminalci na severu Kosova i Metohije i tu nemaju šta da traže”, naveo je Petković u saopštenju. Poručio je da bi bilo najbolje da Svećlja „pođe od sebe i optužnice koja je godinama podignuta protiv njega zbog napada kamenicama na pripadnike tzv. Kosovske policije, ali i zbog prevrtanja vozila misije Euleks”.
Dodao je da bi Svećlja, umesto što „nezakonito da privodi Srbe navodnom poznanju pravde i prava”, trebalo prvo sam da prestane da beži od tog istog prava i pravde.
„Da li je sprovođenje reda i zakona to što je kukavički poslao svoje falange da duge cevi uperuju u sina predsednika Aleksandra Vučića zbog jedne majice? Da li je vladavina prava kada Kurtijevi specijalci pucaju u leđa Dragiši Galjku, Miljanu Deleviću, Milanu Jovanoviću, braći Stojanović iz Gotovuše? Ili, kada brutalno pretuku srpsku decu Daru i Kristijana”, zapitao je Petković. Naglasio je da „hibridni rat koji Svećlja kukavički vodi iz Prištine protiv svega srpskog i posebno severa Kosova i Metohije”, rezultirao time da „nema tog čestitog Srbina koji bi ni javno ni tajno pristao da bude alibi Svećlji u njegovoj bolesnoj opsesiji okupacije severa i proterivanja Srba sa Kosova i Metohije”.
„To mu nikada neće uspeti”, poručio je Petković. Svečlja je ranije danas u intervjuu portalu Košev rekao da nije protiv srpskog naroda, već, kako tvrdi â€žšovinističkih projekata Srbije i kriminalaca”.

Ferstapen: Srećan sam što smo pobedili 11. put uzastopno
Vozač Red Bula Holanđanin Maks Ferstapen izjavio je danas da je srećan što je svom timu doneo pobedu na Velikoj nagradi Velike Britanije u šampionatu Formule jedan, prenosi Bi-Bi-Si.
Ferstapen je Red Bulu doneo 11. uzastopnu pobedu u Formuli 1, čime je ovaj tim izjednačio 35 godina star rekord Meklarena..
„Naravno da sam vrlo srećan što smo opet pobedili. Tu mislim i na 11. uzastopnu pobedu za ekipu. Mislim da je to prilično neverovatno, ali danas nije bilo tako jednostavno”, rekao je Ferstapen, koji je u Silverstonu stigao do šeste uzastopne pobede ove sezone.
Vozač Red Bula je ove godine zabeležio osam pobeda. Drugo mesto na VN Velike Britanije pripalo je vozaču Meklarena Landu Norisu.
„Veliko hvala celom timu napravili su neverovatan posao. Ništa od ovoga ne bi bilo moguće bez napornog rada koji su uložili. Stavili su me na tvrde gume, ne znam zašto - još su nejasni po pitanju nekih stvari”, rekao je Noris.
Vozač Mercedesa Luis Hamilton je stigao do trećeg mesta u Silverstonu.
„Hvala svima koji su me podržavali. Osetio sam energiju, osetio podršku i to je takođe razlog zašto smo se vratili ovde”, izjavio je Hamilton.
Prvo mesto u generalnom plasmanu vozača drži Ferstapen sa 255 bodova, dok je njegov timski kolega Serhio Peres osvojio 156.
Naredna trka u šampionatu F1 biće vožena 23. jula za Veliku nagradu Mađarske na stazi Hungaroring, prenosi Tanjug.

Na prelazu Gradina, na izlazu iz Srbije, čeka se četiri sata
Prema informacijama uprave granične policije u 17.15 časova, putnička vozila čekaju četiri sata na graničnom prelazu Gradina, na izlazu iz Srbije a na Preševu, na izlazu iz zemlje, putnička vozila i autobusi š zadržavaju 35 minuta, navode iz Auto-moto saveza Srbije (AMSS).
Teretna vozila najduže čekaju na Batrovcima, na izlazu iz Srbije i to dva sata dok se na prelazu Horgoš i Šid, na izlazu iz Srbije, zadržavaju 90 minuta.
Na ostalim graničnim prelazima nema dužih zadržavanja za sve kategorije vozila, prenose iz AMSS-a.

Poema o patnjama i nezadovoljenim strastima
Tekst Fabrove predstave „Prometej pejzaž II” inspirisan je Eshilovom tragedijom „Okovani Prometej”, a čini ga osam monologa koje izgovaraju mitski akteri Hefest, Atena, Epimetej, Ija, Dionis, Okean, Pandora i Prometej (autori tekstova su Jeren Olislegers i Jan Fabr). Tekst karakteriše poetska zgusnutost, raskošna, uskovitlana upotreba reči koje su nošene jakim strastima, gušenim, ali neugušenim do kraja. Tekst je u tematskom pogledu usmeren na pitanja fizičke patnje, nekontrolisane seksualnosti, odgovornosti vlasti, zavodljivosti religije, mogućnosti promena i pobune. A idejno jezgro ovih poetskih traganja stvara problem herojstva, odnosno njegovog nedostatka u našem svetu, te konsekventan vapaj za dolaskom junaka koji će poboljšati ljudski položaj, upaliti svetlo u opštoj tami.
Predstava „Prometej pejzaž II” je neka vrsta scenske poeme o ljudskim patnjama i nezadovoljenim strastima, bazirana na vizuelno moćnim slikama koje nose sugestivne svetlosne kontraste i atraktivne pirotehničke detalje. Karakteristična je i direktna, provokativno ogoljena, oslobođena telesnost, tradicionalno prisutna na Fabrovoj sceni – likovi često u transu masturbiraju, u kompletnoj nagosti svojih tela.
Deset glumaca igra različite mitološke likove, samo je glumac Kurt Vandendrise koji igra Prometeja konstantan, pri čemu je tokom predstave potpuno nepokretan, privezan konopcima, gotovo razapet, podsećajući tako i na Hrista. Glumci tekstove izgovaraju u mikrofone, što dovodi do mehanizacije, otuđenja, hladnoće, i, konsekventno, neke vrste nostalgije za nestalom ljudskošću, toplinom. Ljudski glas koji je isključivo posredovan mikrofonom izaziva želju za povratkom živog, prirodnog, čisto organskog glasa.
Činjenica da se likovi izražavaju isključivo u monološkoj formi produbljuje ovaj problem odsustva prisnijeg kontakta između ljudskih bića, hladnoće komunikacije, tragičnu izolovanost čoveka. Takođe, tu implicitnu potrebu za komunikacijom i osećanjima u predstavi pojačava i stalno uključivanje muzike – minimalistički zvuci gitare grade bitan kontrast prema radnji koja se odvija na sceni i tako naglašavaju nostalgiju za proteranom osećajnošću (muzika Dag Teldeman). Sličan efekat ima i upotreba video materijala projektovanog na platnu u pozadini – na primer, hipnotičkog, umirujućeg kretanja morske vode koja gradi kontrast prema paklenom haosu, užarenim mukama kroz koje likovi prolaze (video Tom Buis).
Izvođači u više navrata pevaju fragmente poznatih pop pesama, na primer Peti Smit („Because The Night”) ili grupe Dors („Light My Fire”) koje tematski referiraju na radnju, pa tako uspostavljaju analogije između mitskih obrazaca i savremenih formi popularne kulture. Ovo izvođenje fragmenata pop pesama istovremeno ima i neobičan smisao pokušaja da se haotičan svet nekako uredi, da se stvori struktura, da se rasuti delovi spoje, kroz mukotrpna nastojanja da se otpeva pesma. No, to ostaje na nivou pokušaja, fragmenti ne uspevaju da izgrade celinu, svet ostaje rasparčan, nekoherentan, osuđen na tragični nemir i nespokojstvo.
Sa druge strane, nasuprot mnoštvu kvaliteta koje ova predstava svakako ima – brojnim veštinama Fabrovih izvođača, idejno aktuelizovanom poetskom tekstu, nesvakidašnjoj vizuelnoj impresivnosti, „Prometej pejzaž II” pati od opštosti i odsustva značajnije autentičnosti. Tokom predstave se rađa utisak da je ona nastala radi forme same, a ne istinske, dubinske, goruće, lične želje autora da govori baš o tim temama. Njen sadržaj jeste važan, ali se ispostavlja da je njegova formalizacija u predstavi mnogo važnija – forma ovde pobeđuje sadržaj. Posledica toga je odsustvo intenzivnije i stvarnije emotivne identifikacije gledaoca, nedovoljno prodorna jačina složenog Fabrovog scenskog jezika.

Mitropolija crnogorsko – primorska neće u kavez
Od našeg stalnog dopisnika
Podgorica – Nijednoj državnoj vlasti ili političkoj garnituri ne pripada pravo da se posredno i neposredno meša u uređivanje unutrašnjeg ustrojstva bilo koje crkve ili verske zajednice i na takav način ugrožava slobodu veroispovesti kao što to čini država Crna Gora, poručeno je juče iz Mitropolije crnogorsko-primorske (MCP).
Saopštenje za javnost MCP usledilo je nakon što su predsednik parlamenta i vlade Crne Gore, Ranko Krivokapić i Igor Lukšić, poručili da se neće tako lako potpisati dokument sa Srpskom pravoslavnom crkvom u Crnoj Gori dok ona „prekraja državnu teritoriju Crne Gore, šalje poruke da se ne pristaje na crnogorsku naciju, crnogorski jezik doživljava nižerazrednim”.
Mitropolija ocenjuje kako se od Crkve „uporno traži da, iako za to nije nadležna, prestane da bude Crkva i postane ured za priznavanje već priznate države, nacije i jezika, a pojedini predstavnici vlasti uporno plediraju da se, bez obzira na ustavnu odvojenost Crkve i države, otvoreno mešaju u unutrašnja crkvena pitanja i to sve uz pozivanje ’na pravnu državu i vladavinu prava’”.
Ova institucija ocenjuje da najodgovorniji iz vlasti radikalno negiraju ustavni građanski karakter Crne Gore i „hteli bi da svenacionalnu, po prirodi univerzalnu Crkvu – zatvore u kavez svoje etatističko-nacističke ideje”.
„Pravoslavni vernici se svuda u svetu, pa i u Crnoj Gori objedinjuju i ujedinjuju imenom Bogočoveka u Crkvi Hristovoj, a ne kroz nacije, države, partije i ideologije. Državna teritorija ne zavisi od unutrašnjeg crkvenog ustrojstva bilo koje Crkve ili verske zajednice i to je jedini zdravorazumski i pravno utemeljeni pristup ovom pitanju”, navodi se u saopštenju dostavljenom „Politici”.
Iz Crkve poručuju da su svi dobro došli bez obzira na njihove rasne, nacionalne i jezičke razlike, a to što ona u Crnoj Gori ima „i administrativni naziv ’Srpska’ plod je istorijskih prilika i većinskog naroda u kome služi, a nikako njenog kanonskog ustrojstva i same njene prirode, još manje nacionalnog poistovećenja Crkve sa Srpskom ili bilo kojom drugom nacijom”.
„Da je to tako, jasno svedoči i naziv u novije vreme osnovne pravoslavne eparhije u Crnoj Gori „Mitropolija crnogorska”, koja je skoro 400 godina slovila kao „Zetska”, pa nikom danas ne pada na pamet da je poistovećuje sa Zećanima”, podseća se u saopštenju.
Pravni položaj crkava i verskih zajednica u Crnoj Gori se, kao i svuda u demokratskom svetu, prema oceni Mitropolije, jedino može rešavati uz obostrano uvažavanje države i Crkve.
„Još jednom pozivamo državne zvaničnike da prestanu da se poigravaju sa Crkvom i verskim osećanjima građana i crkvenom istorijom u političke svrhe zarad razaranja jedinstva Crkve, produbljivanja podela u narodu i prikupljanja političkih poena”.

Takvi smo, nikakvi
Stigao Đorđije sa ženom u Bašaid i izazvao mini potres na seoskom tržištu nekretnina. Đorđije se dovezao vozilom UNHCR-a, u društvu regionalnog poverenika Komesarijata za izbeglice. U selu ga je dočekao predsednik Mesne zajednice. Seli su, popričali, a onda krenuli da obilaze seoske kuće na prodaju.
Đorđije i supruga Milica su interno raseljene osobe. Napustili su Kosovo pre 12 godina, zlopatili se osam godina po selima duž Ibarske magistrale, a već četiri, sa četvoro dece, žive bedno u dva sobička izbegličkog kampa u Krnjači.
Milici i Đorđiju nedostaje selo. Navikli su na slobodu, a već 12 godina žive kao u zatvoru. Iako su, zvanično, sa ove strane rešetki.
Đorđije je pomislio da slobodu konačno može da pronađe u Bašaidu. Selo ima sve, od hamburgernice do bankomata. Može da se naruči i pica, što kod ravničara jeste jedna vrsta jeresi, ali svedoči da je Bašaid zaista centar mikrosveta severnog Banata.
Ali džaba infrastruktura, od zdravstvene do kulinarske, kad ljudi beže za Kikindu, Zrenjanin, ili još dalje, u svet. Više od 20 seoskih domaćinstava se uzalud prodaju mesecima i godinama. Niko ne kupuje te stare, vojvođanske kuće, pa se šef sela Zoran Petrović dosetio. Država ionako plaća za seoska domaćinstva najviše 7.000 evra čime trajno zbrinjava prognane i interno raseljene osobe. Ljudi bez igde ičega tako postaju gazde, a sve praznija sela dobijaju nove stanovnike.
I, svima dobro. Zato je seoska lokalna administracija pozvala izbeglice u Bašaid. Izbeglice, međutim, nisu podelile taj entuzijazam. Neće ljudi iz Beograda, traže šansu u velegradu. Što kaže jedan raseljeni, da sela vrede, ne bi odatle bežali. I „Politika” je u nekoliko članaka pisala o tom fenomenu. Opet džaba.
Jedini se iz kampa javio Đorđije. Hoće u Bašaid, pa je tamo stigao kao hadžija, kao raritet i svetao primer interno raseljenog koji hoće u selo. A selo ko svako selo. Brzo se raščulo, pa cene kuća skočile. Neke od 7.000 narasle na osam, a jedna bela, lepa, u koju su se naprečac zaljubili Milica i Đorđije, sa 11.000 evra – na čitavih 12.000.
Bilo je potresno gledati Đorđija kako iz euforije pada u depresiju. Poverenik iz Beograda, naime, odmah je pozvao gazde telefonom i predložio im da spuste cenu te bele, lepe kuće na devet hiljada evra, kako bi država platila sedam, a Đorđije dodao nekako još dve hiljade. Gazde su, čuvši da se tu pominje država, odmah podigle cenu za hiljadarku. Milica i Đorđije su se pokunjeni vratili za Beograd.
Ko zna koliko nema kupaca za kuću, ali sada je Đorđije bio tu, za njim mogu i ostali, pa zato treba ugrabiti šansu i zaraditi još koju hiljadu. Sa tržišnog aspekta i večne klackalice ponude i tražnje, tu nema šta da se prigovori. Vlasnici kuća u Bašaidu sa svojom imovinom mogu da rade šta hoće i da je prodaju po kojoj god ceni žele, ma šta ostali mislili o tome. 
A ko god se upita – kakvi smo to ljudi – neka sebe stavi u ulogu vlasnika kuća u Bašaidu. Ako nije licemer, priznaće. Takvi smo – nikakvi.

Kost u grlu
Na jednoj književnoj tribini, za ovu priču nije važno kojoj, jedan moj prijatelj, nije neophodno da napomenem koji, polemišući sa srpskim kulturnim autošovinizmom i samoporicanjem, citirao je Borislava Pekića.
Po završetku tribine, prišao mu je jedan političar, koji sa kulturom baš i nema mnogo veze, ali mu je ideološka orijentacija „kompatibilna” sa svetonazorom kulturnjaka koji bi „novu”, srbijansku” književnost, kao deo famozne ,,bhscg” književnosti, ili kako je već zovu, rado odvojili od „štetne” srpske tradicije, i počeli, valjda ni od čega, zaboravljajući da put bez početka ne postoji.
Elem, prišavši mom prijatelju, političar je, sa šeretskim osmehom na usnama, tražio da mu prizna kako je u svom nastupu Pekića citirao „čisto iz taktičkih razloga”!?
Šta mu je moj prijatelj odgovorio, za ovu priču, takođe, nije naročito bitno.
Bitne su dve stvari:
Da je u književnost neupućeni političar, slušajući razgovore svojih nešto upućenijih ideoloških istomišljenika, načuo kako je, „čisto iz taktičkih razloga”, tu i tamo zgodno citirati nekog klasika domaće književnosti, bez obzira na to što se sa domaćim klasicima, kao i sa domaćom tradicijom u celini, na kraju krajeva, valja razračunati.
I da je istom ili nekom sličnom prilikom načuo kako je Pekića bolje ne stavljati u usta, pošto ga je ,,iz taktičkih razloga” nezgodno napadati, dok je teško pronaći njegov citat koji bi bio koristan za ,,našu stvar”, budući da njegova misao ide na ruku „protivničkoj strani”.
Ono što su istomišljenici političaru zaboravili, ako bi i bili kadri da objasne, međutim, jeste to da pozivanje na Pekićeve stavove, u slučaju „protivničke strane” nema taktički, pa čak ni strateški, nego suštinski karakter. I da su, upravo zato, Pekić i njegova politička misao po ,,našu stvar” tako opasni.
Andrić, Crnjanski i njihova generacija su, čini se autošovinistima, prošlost dovoljno daleka da se njihovi „nezgodni stavovi”, „dok ne sazru uslovi”, mogu prećutkivati, uz povremene blasfemične ispade „dragih” ali neuračunljivih saputnika „bhscg” kulturne revolucije, koji mogu da se iskoriste kao probni balon, to jest kao instrument provere da li su „uslovi” za „konačni obračun” „sazreli”.
Danila Kiša su kulturni revolucionari – neke njegove izjave i postupke izvlačeći iz konteksta, a druge prećutkujući – uz logističku podršku književnikovih „prijatelja” – čitaj: onih Kišovih poznanika koji nekadašnje druženje sa značajnim piscem pokušavaju da pretvore u današnju profesiju – već odavno – i, čini im se, trajno –  „prisvojili”.
Dragoslav Mihailović je, hvala bogu, živ, pa ga nije zgodno falsifikovati, a ima oštar jezik, pa ga je bolje ne izazivati...
Mirka Kovača, koji je književnu karijeru započeo kao srpski pisac, nastavio kao hrvatski (sa povremenim crnogorskim izletima), a kako će je završiti, to mu, verovatno, ni samom nije najjasnije – istini za volju, nije ni potrebno vaditi iz konteksta. On se u koncept ,,bhscg” kulturne revolucije zaista uklapa...
E, ali, šta sa Pekićem!? Koji, životom i celokupnim delom dokazujući da su demokratija i patriotizam nerazdvojivi, svakim svojim napisanim redom i svakom svojom izgovorenom rečju, sebemrzačke, pseudobernhardovske mantre boraca protiv ,,identiteta kao takvog” pretvara u ono što i jesu – iživljavanje poluobrazovanih, provincijalnih, iskompleksiranih, zakasnelih pubertetlija.
Pekić je kulturnim revolucionarima kost u grlu.
Pa kad se nađe neko kao moj prijatelj na tribini s početka teksta, ili Jasmina Ahmetagić, sa svojim sjajnim „Pričama o Narcisu zlostavljaču”, da ih na tog doslednog demokratu i patriotu podseti – počinju da kašlju.
A kada ih uhvati kašalj, kulturni revolucionari mnogo pljuju...

Pet vokala, a nigde muzike
Prolog
Predstavnici grada, Sekretarijata za socijalnu zaštitu i udruženja „Građanske inicijative” su pre dva meseca potpisali ugovor o opismenjavanju 70 odraslih Roma iz nekadašnjeg nehigijenskog naselja ispod „Gazele”
Obuku će od 13. septembra sprovoditi 14 studenata Filološkog fakulteta, FPN-a i Fakulteta dramskih nauka. Za uzvrat, grad će im dati stipendije kojima će moći da plate školarine
Nastava će se održavati u opštinama Čukarica, Mladenovac, Rakovica, Surčin i Barajevo, utorkom i petkom. Čas traje 60 minuta.
Studenti Filološkog fakulteta Olivera Lazarević, Bojana Božić i Ivan Erić već su održali svoj prvi čas
Naselje Kijevo, Rakovica, 18 sati...
********************************************
Trešti muzika uzduž i popreko romskog naselja. Upekla zvezda, kao da je podne.
Užareni su i zidovi i vrata limenog kontejnera, prvog zdesna. Ali – opismenjavanje nema alternativu. Sede prvaci nad belinom rasklopljenih svezaka. Stežu, ili iz ruke u ruku premeću olovke i gumice.
Najmlađem prvaku je 23, a najstarijem 52 godine.
Čekaju da učiteljice Olivera i Bojana, i učitelj Ivan, označe početak prvog časa. Čuli su, predavaće im o vokalima. Šta god to bilo. A nije pevanje.
Iako, ritma ima. Neki klinac monotono udara reketom po teniskoj loptici. Baš o zid kontejnera – škole. 
– ... te Novak Đoković – sebi u bradu će jedan prvak u „najboljim godinama”.
Neki su poveli i decu, iskusne školarce. Da im drže strah, ali i da pomognu. Nema šale sa vokalima.
Ahmet Betić seo između dvojice sinova.
– Bio sam glavni frajer u društvu. Bežo sam od kuće, iz škole... Ni batina me nije mogla naterati u klupu. Krio sam se ispod kreveta, dok me tata tražio po naselju. Ukradem mu cigarete dok spava, pa sa Rašidom pobegnem u grad da pušimo u parku. Rekli su posle da nema vajde od mene, pa me poslali da prosim. Auuu ljudi, što je to bilo ludo vreme. Sad me deca nateraše da učim – priča Ahmed.
A drug mu Rašid viri kroz prozor učionice. Sluša i smejulji se. Kaže, neće živ u klupu. Začikava Ahmeda. Opominju ga prvaci, ali i komšije koji su se sjatili oko kontejnera da obodre đake. Ali ni njima đavo ne da mira. Malo, malo pa se neko oglasi:
„Trči, ženo, kući, zagore ti ručak. Vidi ju, zasela u klupi, a paprikaš pobeže.”
„Gle što se Ahmed picnuo za čas”,
„Učiteljice, ona tamo puši...”
Pa prekipe i đacima. Ustade otresita Đana i sasu kibicerima: „Komšije, nije ovo smešno. Ne igra mečka, neg’ učimo. A i da se zna, ja umem i da čitam i pišem. Samo sam došla da obnovim gradivo”.
Olivera, Bojana i Ivan otvoriše oba fronta: te umiruju publiku, te zavode autoritet u odeljenju. Đaci seniori pomažu koliko mogu. Izvlače decu koja su šmugnula ispod stolova da se igraju i međusobno ćuškaju. Beše tu i predškolaca, valjda nije imao ko da ih pričuva. Vuku mame za ruke, smeju se, dižu graju... Ne gine im „sledovanje” posle časa.
A čas upravo počinje.
A, o, e, i, u.
Vokali!
I tako 60 minuta.
Slavica Novakov, dvadesettrogodišnja majka troje dece, desnom rukom precrtava sa table slovo „A”, a levom ljulja kolica da joj se beba ne probudi. Škripe klupe, nogari od stolica stružu po podu. Završi se i ovo za danas.
– Dojadilo mi je da se sa iks potpisujem na svaki formular koji ne umem da pročitam. Kad izađem međ’ sveta, ko da sam mala. Govore mi šta da radim, teraju me, ne slušaju šta pričam, smeju mi se. Dosta je bilo. Oću da naučim sva slova. Da sedim i ja i čitam šta piše u novinu. Da oni što mi se smeju u banke i šaltere, vide kako se potpisujem – poverava nam se Slavica.
Ni njena komšinica Suzana Memedović nema dan škole. Kad je bila mala niko joj, kaže, nije rekao da treba da ide u školu. Terali su je da od malih nogu prošnjom zarađuje za sebe, braću i sestre. Pre nego što je odrasla naučila je da kuva, a potom se udala. Knjiga, olovka i sveska joj se nikako nisu lepile za ruku.
Do pre dva dana.
Ljiljana Perović   
---------------------------------
Slova sumorne statistike
Svaki četvrti Rom u prestonici je nepismen, a među mladima od 15 do 19 godina, njih 15,9 odsto ne zna ni da se potpiše. Više od 56,9 procenata mladih Roma nije uspelo da završi ni osnovnu školu. Nezaposlenih pripadnika ove nacionalne manjine je 60 procenata. Svega 7,9 odsto ima završenu srednju školu.

Neupadljivi kontrolori zaskočili švercere
Posle petnaest meseci u toku kojih su na radnom mestu nosili markantne fluorescentne žute prsluke, kontrolori GSP-a su svoj posao u vozilima gradskog saobraćaja juče obavljali u „civilnom odelu”. Učinak: otkriveno je 899 putnika bez karte ili markice, uz 39 naplaćenih doplatnih karata. To je dvostruko više nego u danima dok su nosili prepoznatljiva žuta obeležja. Njih će, nadalje, nositi samo na početnim stanicama i na čvorištima linija javnog prevoza.
Slavica Stevanović, menadžer za odnose s javnošću Gradskog saobraćajnog preduzeća „Beograd”, napominje da je od ove nedelje značajno pojačana kontrola putnika na svim linijama jer su snage ujedinili kontrolori i komunalni policajci.
– Da li putnici imaju karte, proverava 420 ljudi, od čega je njih 135 zaposleno u GSP-u,  a 285 radi po ugovoru. Pojedini korisnici naših usluga su iznenađeni jer su navikli da kartu poništavaju tek kada na stajalištima spaze kontrolore u fluorescentnim prslucima. Neki su u neverici pomno zagledali službene legitimacije kontrolora – kaže Stevanovićeva.
Ona dodaje su na pojedinim linijama putnici bez karte u većem broju izlazili iz vozila kada na stanici uoče kontrolore, računajući da će uskoro naići sledeće vozilo u kome je „čist vazduh”.
U najvećem gradskom prevozniku podsećaju da samo radnici ovlašćeni za ovaj posao, kada pokažu službene legitimacije, mogu da zatraže od putnika karte na pregled. Ukoliko nemaju povlasticu i pojedinačnu kartu, kontrolori mogu da zatraže ličnu kartu da bi napisali kaznu. Ako putnik neće da pokaže ispravu, kontrolorima u pomoć priskače komunalna ili regularna policija.
U GSP-u ističu kako očekuju da će se efekti akcije pojačane kontrole jasno videti za mesec dana.
D. S.
----------------------------------------------------------
Tako je govorio prethodni direktor
– Cilj akcije nije da hvatamo ljude koji nemaju legitimaciju za prevoz, već da „zaboravne” sugrađane obavežemo da ponište karte. Kada vide kontrolore na stajalištu, najmanje desetak građana potrči ka automatima da izmiri obavezu – obrazložio je uvođenje fluorescentnih prsluka 31. maja prošle godine, na konferenciji za novinare, tadašnji direktor GSP-a Radoslav Nikolić.

Gradnja „Holidej ina” na prinudnom odmoru
Beograd u narednih godinu dana sigurno neće dobiti još jedan hotel „Holidej in ekspres” sa tri zvezdice. Gradnja takvog zdanja u Ruzveltovoj 23, zamišljenog kao prva faza stambeno-poslovnog kompleksa, pre dva meseca je zastala zbog neraščišćenih računa između švajcarskih investitora i srpskih partnera. U međuvremenu, tik uz objekat koji će i dalje ostati još jedna od nedovršenih građevina u centru grada, nikla je nelegalna stambena zgrada.
Švajcarska firma „Kofis” ušla je u posao tako što je, za račun dva investitora iz njihove države, kupila „Monterosu”i postala vlasnik dela parcele na kojoj je dozvoljeno graditi oko 7.000 kvadrata. Preostali suvlasnici su Jugoslav Tomić, „Toreks ko” i „Juropijen ril estejt”, koji pripada grupi čiji je vlasnik Branko Stanojević. „Monterosa” je zaključila ugovor o gradnji sa izvođačem radova, preduzećem „Klariden”, takođe u Stanojevićevom posedu.„Klaridenova” obaveza bila je da pribavi građevinsku dozvolu i komunalne priključke, za šta su im Švajcarci uplatili 1,7 miliona evra.
Posle dobijanja građevinske dozvole u novembru 2010. godine, od tog iznosa ostalo je približno 960.000 evra, oko kojih se već šest meseci spore Švajcarci i Stanojević. Kofis smatra da ugovor predviđa da se eventualna razlika između troškova i svote koju su dali prenosi u fond za početak radova, dok „Klariden” tumači iste odredbe tako da taj novac vidi kao dodatak koji ne ulazi u troškove izgradnje. Advokat „Klaridena” Željko Ristić navodi da njegov klijent ne zadržava tu svotu kao svojevrsni bonus, već će njome, kad zidanje bude završeno, platiti priključke koji će tek tada moći da budu uvedeni.
– Dogovor je bio da po principu ključ u ruke „Klariden” sagradi hotel i preda ga „Kofisu” u vlasništvo. „Klariden” je počeo gradnju sopstvenim novcem i stigao do pete faze, a da Švajcarci nisu uplatili ni dinara pozivajući se na to da za zidanje već imamo 960.000 evra i da nam, dok ne priznamo da je ta suma tome namenjena, ne mogu proslediti ostatak. Gradilo se, ipak, dok je „Klariden” imao svojih para. Otkako ih je pre dva meseca nestalo, radovi su obustavljeni – objašnjava Željko Ristić.
Predstavnici „Kofisa”, međutim, žale se kako Stanojević od početka nije bio iskren partner.
– Nije nas obavestio o sniženju nadoknade za građevinsko zemljište, kao ni o dodatnom popustu ako se taj iznos plati odjednom. Tih 1,7 miliona evra smo i uplatili zato što je on troškove prikazao višim nego što jesu. Ni tehnički opis projekta nisu nam dali na uvid. Kada su počeli radovi, stručnjacima koje smo unajmili odbijen je pristup gradilištu. Uspeli smo da utvrdimo da je odstupljeno od standarda „Holidej ina”. Pokušali smo da se dogovorimo sa „Klaridenom” da napuste plac i da mi uvedemo nove izvođače, ali su oni odbili i zato ćemo morati pred sud – kaže Adrijen Alkabes, izvršni potpredsednik „Kofisa”.
Da je svaki dogovor nemoguć i da će sudija morati da raspetlja ovu zbrku, jedino je u čemu su sada saglasne obe strane.
– Problemi su nastali pre pola godine i Švajcarci su još tada mogli da traže arbitražu, samo da su verovali da će na njoj dobiti šta žele. Sada ćemo arbitražu zahtevati mi. Klariden nikada nije bio dužan da prijavljuje tačnu visinu svakog troška jer smo se pogodili za posao u celini – prodaju lokacije, projektovanje, pribavljanje dozvola i izvođenje radova. Nije istina da im je uskraćivan pristup placu, niti da su pojedinosti projekta od njih sakrivene. Nema govora da smo odstupili od projekta – tvrdi Ristić.
Da je hotel nicao tačno onakav kakav je opisan u projektu, može da potvrdi čak i firma „SGS Beograd”, koju su Švajcarci angažovali kao oči na terenu, a ona nikada nije upisala nijednu primedbu u građevinski dnevnik, uverava Ristić. U SGS-u, međutim, navode drugačije.
– Nesporazumi su počeli kada se pokazalo da je hotelski ulaz iz Ruzveltove ulice pola metra viši nego što je trebalo da bude. Drugi problem je to što su na tom placu srpski investitori počeli bez dozvole da podižu stambene zgrade i izašli iz gabarita predviđenih projektom – ističe Imre Molnar iz SGS-a.
Advokat „Klaridena” navodi da se stambeni objekat nije gradio ni milimetar dalje od onoga što predviđa dozvola za prvu fazu. Na placu, ipak, izraslo je nekoliko spratova, koje je 26. jula uočila i gradska građevinska inspekcija. Ona je naredila investitorima da poruše nadzemne delove stambenog objekta jer nemaju građevinsku dozvolu za drugu fazu gradnje već samo lokacijsku, „na osnovu koje se ne mogu izvoditi radovi prema važećem Zakonu o planiranju i izgradnji”.
– Investitori nisu počeli uklanjanje objekta jer je dostava rešenja u toku, tako da ono nije izvršno – navodi se u pisanim odgovorima „Politici” na koje smo čekali tri dana.
V. Vukasović
D. Mučibabić
----------------------------------------------------------
Sekretarijat za urbanizam: dozvola samo za prvu fazu
U Sekretarijatu za urbanizam potvrđuju da je građevinska dozvola izdata za prvu fazu gradnje, koja obuhvata hotel i podzemne garaže stambenog objekta, a da je zahtev za građevinsku dozvolu druge faze, odnosno za stambenu zgradu, podnet još u decembru prošle godine, ali ona do danas nije izdata. Razlog tome je protivljenje Švajcaraca koji, kao suvlasnici zemljišta i, formalno, jedan od investitora – mada po ugovoru isključivi vlasnici stambene zgrade ostaju srpski partneri – moraju dati svoju saglasnost.

Ponikve čekaju donatore
Užice – Građevinska sezona izmiče, a na aerodromu Ponikve kod Užica, u čijoj obnovi su pomoć obećali predstavnici najvećih država na nedavnoj donatorskoj konferenciji, još nema radova. Valja ovde od zaostalih bombi očistiti pojas oko aerodromske piste i proveriti celu pistu (od ubojnih sredstava razminiranu pre pet godina) da bi se ušlo u čišćenje čitavog kompleksa koji se prostire na 550 hektara. Tek onda moguće je spremati prve civilne letove.
Direktor JP „Aerodrom Ponikve“ Saša Savić objašnjava da je početak radova povezan sa najavljenom pomoći donatora, pre svega sa obećanjima predstavnika ambasada SAD i Kine.
– Najizvesnija pomoć sa donatorske konferencije je ona od SAD, koje su obećale 500.000 dolara u ovoj i još 1.000.000 dolara u sledećoj godini za obnovu Ponikava. I to pod uslovom da grad Užice i država Srbija ulože isto toliko, u radovima ili novcu. Grad organizuje uklanjanje šest velikih avio-bombi preostalih na aerodromskom kompleksu, što je posao neizvesne vrednosti i zavisi od dubine gde se one nalaze, a može da košta od 500.000 do više od 1.000.000 evra. Glavni troškovi tu su savremena mehanizacija i otkopavanje. A budući da smo od ambasade Kine dobili obećanje da će nam dati 500.000 evra, da izaberemo gde ćemo ih uložiti, planirali smo da tu sumu investiramo u nabavku modernog bagera koji može da vadi bombe na većim dubinama. To bi nam dobrodošlo da ovim ulaganjima u radove aktiviramo američku donaciju – kazuje Savić.
Ali Kinezi su zastali, a iz Užica bi prihvatili bager i kamion kineske proizvodnje kao donaciju, samo da radovi krenu i američke pare „ožive“. Sad se čeka ishod kineske odluke. Savić dodaje da nije kasno da u oktobru krene čišćenje Ponikava, ako mehanizacija bude obezbeđena.
Ove poslove naša država za sada pomaže preko Sektora za vanredne situacije MUP-a Srbije, čiji stručnjaci rade više projekata razminiranja ovog aerodroma. Idejnim projektom, ceo taj posao procenjen je na oko četiri miliona evra.
– Posle idejnog projekta, sa toliko procenjenom vrednošću, letos su u ovom sektoru uradili glavni projekat. Ispostavilo se da ono što se procenjivalo na oko 1.000.000 evra zapravo košta oko 300.000, pa s pravom očekujemo da će i ostale faze biti jeftinije, što obnovu čini izvesnijom – napominje Saša Savić.
A u želji da poslovi što pre otpočnu, direktor JP „Aerodrom Ponikve“ razgovarao je ovih dana i sa Emirom Kusturicom, čiji je Drvengrad Mećavnik, uz Zlatibor i Taru, jedan od glavnih aduta za turističke letove iz sveta ka ovom kraju. Kusturica je iskazao spremnost da pomogne obnovu aerodroma mehanizacijom i na druge načine. Iz ovog aerodromskog preduzeća apeluju na opštine užičkog regiona zainteresovane za buduće letove sa Ponikava da se uključe. Za turizam od ove vazdušne luke korist bi imale Čajetina i Bajina Bašta, za transport svežeg voća Arilje, a zainteresovanost za Ponikve pokazuje i obližnja opština Višegrad u Republici Srpskoj.
B. Pejović

„Trčika” još bez naslednika
Novi Sad – Odluka o ponovnom uvođenju tramvajskog prevoza u Novom Sadu najverovatnije će biti doneta tek iduće godine. Iako je saobraćaj na gradskim ulicama prezagušen velikim brojem automobila, početak radova prevashodno će opredeljivati velika vrednost investicije, koja bi u početnoj fazi koštala oko 90 miliona evra. Toliko je pokazala novoizrađena Studija uvođenja električnih vidova prevoza putnika u Novom Sadu, a dotle će građane na stare dobre tramvaje podsećati samo od prošlosti otrgnuti vagon „Trčika“ u centru grada, koji je pretvoren u kafić.
– Grad je još 1991. godine imao ideju da uvede tramvajski prevoz, kada je napravljena prva studija koja je trebalo da pokaže kako bi se to uradilo. Međutim, ona je postala neupotrebljiva zbog toga što su donošeni novi planovi razvoja, ali i činjenice da se broj stanovnika za dve decenije gotovo udvostručio. Pošto su problemi sa saobraćajem i zagađenjem vazduha evidentni, stručna komisija nastaviće sa radom, kako bismo pred građane, koji će na kraju i odlučiti da li ćemo uvesti ovaj vid prevoza, izašli sa spremnim projektom – ističe gradonačelnik Igor Pavličić.
Prvi električni tramvaji na novosadskim ulicama pojavili su se 30. septembra 1911. godine, kada su zamenili takozvane omnibuse koje su vukli konji. Sistem je u početku imao 19 vozila od kojih je najveći broj bio proizveden u fabrici „Ganc“ u Budimpešti. Konkurenciju u gradskom prevozu tramvaji su dobili 1930. godine, kada su kupljena tri autobusa, a potpuno su istisnuti iz saobraćaja 30. septembra 1958. godine. Tada se, kao i u mnogim drugim evropskim gradovima, zbog jevtine nafte prešlo na autobuski prevoz.
Prema novoj studiji, vraćanje tramvajskog prevoza trebalo bi da bude obavljeno u četiri faze i završeno za oko dve decenije. U prvoj, koja bi mogla da bude sprovedena za tri godine, predviđeno je 25 vozila, koja bi prevozila putnike od budućeg Depoa (od 15.000 do 25.000 kvadrata) kod Gradskog saobraćajnog preduzeća na Novom naselju, kroz centar grada, do Univerziteta na Limanu. Radovi bi potom bili nastavljeni, tako da bi do 2030. godine čitav grad bio pokriven sa sedam linija i 50 tramvaja minimalnog kapaciteta 160 putnika.
Postoji i mogućnost da jedna tramvajska linija ide i prema Futogu, koji je trenutno najopterećeniji autobuski prigradski pravac.
– Istraživanja su pokazala da je od 1995. godine broj putnika u javnom prevozu smanjen za 21 odsto, a da je istovremeno povećano učešće automobila. Neophodno je zaustaviti ovaj trend, posebno na relaciji stan–posao–stan, koji u periodima vršnih opterećenja generiše zagušenja na mreži gradskih saobraćajnica. Zaista je pet do dvanaest da se nešto suštinski uradi u javnom prevozu, kako bismo pridobili putnike nazad – kaže mr Aleksandar Jevđenić, koji naglašava da su veliki evropski gradovi vratili tramvaje na ulice, jer je to i energetski i ekološki najefikasniji vid prevoza.
Vraćanje tramvaja povlači i uvođenje sistema parkirališta „parkiraj i vozi se“, koji podrazumeva da se automobilom dođe do parkinga u zonama tramvajskih terminala, a da se potom za dalji put koristi javni prevoz. Pošto je reč o veoma skupoj investiciji, ukoliko se za njenu realizaciju donese politička odluka, grad će najverovatnije morati da pronađe adekvatnog strateškog partnera.
Tokom izrade studije anketirano je oko 20.000 Novosađana, od kojih je više od 80 odsto smatralo da je gradu potrebno uvođenje tramvajskog prevoza.
Miroljub Mijušković

Ne osluškujemo više tišinu
Predstavu „Ako bismo svi malo utihnuli” specijalno za 45. izdanje Bitefa sa igračima Bitef plesne kompanije uradila je hrvatska koreografkinja Snježana Abramović-Miljković. Delo će premijerno biti izvedeno večeras u 20 časova na sceni Ateljea 212, kao treća premijera u zvaničnoj selekciji, odnosno kao prva od devet predstava u okviru programa „Region u fokusu”.
Do ove lepe saradnje, objašnjava Snježana Abramović-Miljković, došlo je na poziv Jelene Kajgo, direktorke Bitef teatra, a on je usledio posle razmene predstava Zagrebačkog plesnog ansambla i Bitef plesne kompanije.
Predstava je koreografisana za 11 plesača među kojima su Ašhen Ataljanc, Milica Pisić, Ana Ignjatović-Zagorac, Miloš Isailović, Sanja Ninković, Nevena Jovanović.
– Vrlo retko se u našem regionu predstave savremenog plesa kreiraju za tako veliki broj izvođača, tako da je i ovo svojevrsni kuriozitet, kaže hrvatska umetnica.
Ovogodišnji Bitef posvećen je prezentaciji savremenih regionalnih pozorišnih predstava i umetnika. Tako će se u programu „Region u fokusu” naći ostvarenja koja potpisuju zvučna umetnička imena iz regiona: Nataša Rajković i Bobo Jelčić, Ivana Sajko, Selma Spahić, Ivica Buljan, Boris Liješević, Jožef Nađ i Oliver Frljić, koji je prisutan sa dve predstave.
– Mislim da je takva orijentacija jako značajna zbog informacija odnosno saznanja o tome šta se zbiva u našem susedstvu, ali i zbog otvaranja prostora za međusobnu saradnju, jer su koprodukcije budućnost rada i preživljavanja u izvođačkim umetnostima. Upravo za koprodukcijske modele saradnje postoje značajna sredstva u EU fondovima, kojima se sve više okrećemo.
Sam naslov najnovijeg scenskog ostvarenja Snježane Abramović-Miljković „Ako bismo svi malo utihnuli” intrigira. A zašto ovakav naslov, otkriva sama umetnica:
– To je citat iz Felinijevog filma „Glas meseca”. Specifičnost savremenog plesa jeste ta da je napustio ilustrativnost klasičnog baleta i u svojoj biti se približio savremenom pozorištu, ali je ujedno zadržao apstraktni koreografski jezik. Koreograf je ujedno i autor koncepta, odnosno osnovne ideje od koje kreće koreografski rad, što je puno složeniji proces. „Ako bismo svi malo utihnuli” obrađuje Felinijevu parabolu o šapatu duše koju jedino sanjari i lutalice mogu čuti, a predstava započinje tamo gde se film završava. Zanimljivo je i to da, upravo, u potrošačkom društvu u kojem se razvijaju sredstva komunikacije, ljudi sve manje čuju, odnosno razumeju jedni druge, i postaju sve usamljeniji.
Snježana Abramović-Miljković se u predstavi bavi i pitanjem kako smo i zašto dospeli u situaciju u kojoj smo danas.
– Paradoks je da se razvojem komunikacije nije razvilo i razumevanje, ali se razvio svojevrsni voajerizam, gledanje u tuđu intimu upravo kroz internetski sistem, garantujući pri tom anonimnost. Tako da je vrlo često virtuelni svet kompenzacija za realnost, jer je u virtuelnom svetu sve stilizovano i čini nam se lepše, a pri tom propuštamo vlastiti život.
Zaboravili smo da osluškujemo tišinu u nama, kaže naša sagovornica, zbog medijske manipulacije kojoj smo podložni i koja već deluje i podsvesno: jako se bavimo spoljnim, želimo večno da ostanemo mladi, moramo biti lepi, sveži, jesti organsko povrće, upotrebljavati sredstva za pranje i make up koji nam svakodnevno preporučuju, čak se i umetnička dela tretiraju kao proizvod, pa su više ili manje u trendu… Zato mi je najgora moguća kritika neke predstave da je rađena na zastarelim principima. Ne znam šta bi to trebalo da znači? Pa, i grčke drame su onda zastarele! Na žalost, trend je nešto što ne možemo više izbeći. Ljudi su zaboravili da provode večeri bez upaljenog televizora ili kompjutera, zato mi je jako zanimljivo da vidim kakva panika nastaje kada, recimo, nestane struja, jer onda ostajemo sami sa sobom.
B. G. T.

Milatović: Cilj posete Srbiji revitalizacija političkih odnosa
Predsednik Crne Gore Jakov Milatović poručio je večeras, na svečanom prijemu u Crnogorskoj kući u Beogradu, da, nakon poseta Evropskim institucijama i sedištu NATO u Briselu, dolazi u Beograd „u nameri da da doprinos revitalizaciji političkih odnosa dve zemlje”. Prisustvo predsjednika Vučića na mojoj inauguraciji 20. maja, ministra Dačića na Samitu u okviru Procesa saradnje u jugoistočnoj Evropi u Podgorici 27. juna, i ova moja prva poseta Beogradu u tako kratkom vremenskom periodu upravo idu u prilog unapređenju odnosa dve države”, naglasio je Milatović.
Ukazao je na to da je revitalizacija političkih odnosa važna za unaprjeđenje ekonomskih odnosa, što ima za rezultat direktne benefite za privredu i građane dve zemlje, navodi se u saopštenju iz Kabineta crnogorskog predsednika.
Milatović je podsetio da je Srbija Crnoj Gori ubedljivo najveći trgovinski partner, sa robnom razmenom od 764 miliona evra prošle godine, što predstavlja petinu ukupnog prometa robe sa inostranstvom. Srbija je za nas i najveće turističko tržište. U 2022. ostvareno je 435 hiljada dolazaka turista iz Srbije u Crnu Goru, što je udeo od 21 odsto od ukupnog broja dolazaka stranih turista. Kada govorimo o strukturi, najviše noćenja ostvarili su turisti iz Srbije, i to nešto iznad 3 miliona ili 25,5 odsto od ukupnog brojaâ€ś, rekao je Milatović. Dodao je da je Srbija prošle godine bila i najveći strani investitor u Crnoj Gori sa 137 miliona evra ili 12 odsto ukupne vrednosti stranih direktnih investicija, što je u odnosu na 2021. povećanje od 80 odsto.
Uprkos podacima koje sam izneo, sa Srbijom, koja je naš najznačajniji ekonomski partner, Crna Gora nema odnose na nivou ambasadora i to ne iz tehničkih razloga, već političkih, dve zemlje nemaju zajedničke granične prelaze, kao što imamo sa Bosnom i Hercegovinom i sa Albanijom, platni promet predstavlja ozbiljnu poslovnu barijeru, naše Mešovite komisije za rešavanje ovih naizgled tehničkih pitanja se ne sastaju godinama unazad, a nikada nije održana zajednička sednica Vlada dve zemlje, konstatovao je Milatović. On je poručio da su, uprkos svim izazovima, veze između građana i privrede Crne Gore i Srbije ostale jake i da je stoga odgovornost ali i obaveza na državnicima dve zemlje da te odnose ne remete, već da ih unapređuju. Istakao je da, osim tradicionalnih veza i bliskih odnosa, Crnu Goru i Srbiju trajno povezuju zajednički ciljevi, pre svega regionalna stabilnost i članstvo u Evropskoj uniji.
„Posvećenošću ovim ciljevima dajemo dobar zamah proevropskom razvoju Zapadnog Balkana. Uveren sam će politički odnosi Crne Gore i Srbije ići uzlaznom putanjom u periodu pred nama i da će to biti dobar zamajac za dodatno unapređenje ekonomskih, kulturnih i sveukupnih odnosa, rekao je Milatović. On je ukazao i na značaj jačanja veza sa zajednicom Crnogoraca u Srbiji i njihove povezanosti sa Crnom Gorom.
Kako je najavljeno, Milatović će se sutra, uz ceremonijalni doček ispred Palate Srbija, sastati sa predsednikom Srbije Aleksandrom Vučićem, a nakon toga i sa predsednikom Narodne skupštine Vladimirom Orlićem.
Predviđeno je da predsednik Crne Gore u okviru posete položi venac na Spomenik neznanom junaku na Avali uz vojne počasti, kao i da položi cveće ispred Osnovne škole „Vladislav Ribnikar”, prenosi Tanjug.

Viljnus zbog NATO samita kao tvrđava, sistemi Patriot usmereni ka Kaljiningradu
VILjNUS – NATO je pretvorio Viljnus, prestonicu Litvanije, u tvrđavu branjenu naprednim oružjem kako bi zaštitio američkog predsednika Džozefa Bajdena i druge lidere Alijanse na samitu sledeće nedelje, koji se održava 32 kilometra od litvanske granice sa ruskim saveznikom Belorusijom.
Više od 3.000 litvanskih vojnika brinuće o bezbednosti samita NATO-a u Viljnusu.
Šesnaest NATO saveznika poslalo je ukupno oko 1.000 vojnika da obezbeđuju dvodnevni samit 11. i 12. jula, koji se održava samo 151 km od same Rusije, prenosi Rojters.
 Mnogi od njih su poslali i napredne sisteme protivvazdušne odbrane koji nedostaju baltičkim državama.
„Bilo bi više nego neodgovorno da naše nebo bude nezaštićeno u trenutku kada Bajden i lideri 40 zemalja stižu“, rekao je predsednik Litvanije Gitanas Nauseda.
Nemačka je rasporedila 12 raketnih sistema Patriot, koji se koriste za presretanje balističkih i krstarećih raketa ili ratnih aviona.
Španija je dopremila sistem protivvazdušne odbrane NASAMS, Francuska šalje samohodne haubice Cezar, i uz Finsku i Dansku raspoređuje vojne avione u Litvaniji.
Ova zemlja je, uz Britaniju, isporučila sredstva protiv bespilotnih letelica.
Poljska i Nemačka su poslale snage za specijalne operacije pojačane helikopterima.
Drugi šalju opremu za borbu protiv bilo kakvih potencijalnih hemijskih, bioloških, radioloških i nuklearnih napada.
Litvanski predsednik vidi ove akcije saveznika kao potvrdu da je potrebno da NATO hitno uspostavi stalnu protivvazdušnu odbranu u baltičkim državama.
„Razmišljamo o tome šta će se desiti nakon završetka samita i radićemo sa saveznicima na stvaranju rotirajućih snaga za trajnu vazdušnu zaštitu“, rekao je on novinarima.
U selima pored beloruske granice, meštani su saopštili Rojtersu da se osećaju potpuno bezbedno, uprkos ponudi Minska da se tu nakon pobune smeste ruske plaćeničke trupe Vagner grupe i rusko nuklearno oružje.
Na aerodromu u Viljnusu, osam nemačkih raketnih bacača Patriot raspoređeno je sa cevima usmerenim u pravcu ruskog Kalinjingrada, a još dva prema Belorusiji.
„Znate gde se nalazite geografski i prilično dobro znate odakle pretnja dolazi. Litvanija je tražila od nas zaštitu samita, a takođe je NATO tražio pomoć od Nemačke. Ovo je naš odgovor“, rekao je potpukovnik Štefen Lib, komandant jedinice Patriota.
Litvanija je utrostručila jedinice pogranične straže na beloruskoj i ruskoj granici tokom leta, uz oficire iz Letonije i Poljske.
Dve zemlje su takođe poslale policiju da pomogne u patroliranju po Viljnusu.
Gradonačelnik Viljnusa je preporučio stanovnicima da odu na odmor van grada, ako žele da izbegnu gužve u saobraćaju, jer će veliki delovi centra prestonice biti zatvoreni tokom samita.
Kako javlja izveštač Tanjuga, deluje da su građani poslušali apel gradonačelnika, s obzirom na to da je na ulicama prisutan mali broj ljudi, policija patrolira i povremeno prolaze vozila pod njenom pratnjom.
Grad je okićen zastavama Litvanije, Ukrajine i NATO-a.

Zemljotres jačine 5,6 stepeni po Rihteru pogodio Tajvan
Zemljotres jačine 5,6 stepeni po Rihterovoj skali pogodio je danas Tajvan, saopštio je američki Geološki zavod.
Epicentar zemljotresa bio je 87 kilometara istočno od grada Hengčuna sa oko 31.200 stanovnika.
Do sada nema izveštaja o eventualnim žrtvama ili šteti.
Nije izdato upozorenje na cunami, preneo je Tas, prenosi Tanjug.

Petković: Svečlja kriminalizacijom Srba opravdava prisustvo parapolicije
Direktor Kancelarije za Kosovo i Metohiju Petar Petković ocenio je danas da je pokušaji ministra unutrašnjih poslova privremenih prištinskih institucija Dželjalja Svečlje da kriminalizuje Srbe sa severa KiM imaju za cilj da opravdaju, kako je naveo, protivpravno prisustvo parapolicijskih jedinica, „gde danonoćno terorišu srpski narod”.
„Lažni ministar, a pravi nasilnik i ekstremista Dželjalj Svećlja, zajedno sa njegovim okupacionim falangama preobučenim u odela Kosovske policije, jedini su kriminalci na severu Kosova i Metohije i tu nemaju šta da traže”, naveo je Petković u saopštenju. Poručio je da bi bilo najbolje da Svećlja „pođe od sebe i optužnice koja je godinama podignuta protiv njega zbog napada kamenicama na pripadnike tzv. Kosovske policije, ali i zbog prevrtanja vozila misije Euleks”.
Dodao je da bi Svećlja, umesto što „nezakonito da privodi Srbe navodnom poznanju pravde i prava”, trebalo prvo sam da prestane da beži od tog istog prava i pravde.
„Da li je sprovođenje reda i zakona to što je kukavički poslao svoje falange da duge cevi uperuju u sina predsednika Aleksandra Vučića zbog jedne majice? Da li je vladavina prava kada Kurtijevi specijalci pucaju u leđa Dragiši Galjku, Miljanu Deleviću, Milanu Jovanoviću, braći Stojanović iz Gotovuše? Ili, kada brutalno pretuku srpsku decu Daru i Kristijana”, zapitao je Petković. Naglasio je da „hibridni rat koji Svećlja kukavički vodi iz Prištine protiv svega srpskog i posebno severa Kosova i Metohije”, rezultirao time da „nema tog čestitog Srbina koji bi ni javno ni tajno pristao da bude alibi Svećlji u njegovoj bolesnoj opsesiji okupacije severa i proterivanja Srba sa Kosova i Metohije”.
„To mu nikada neće uspeti”, poručio je Petković. Svečlja je ranije danas u intervjuu portalu Košev rekao da nije protiv srpskog naroda, već, kako tvrdi â€žšovinističkih projekata Srbije i kriminalaca”.

Ferstapen: Srećan sam što smo pobedili 11. put uzastopno
Vozač Red Bula Holanđanin Maks Ferstapen izjavio je danas da je srećan što je svom timu doneo pobedu na Velikoj nagradi Velike Britanije u šampionatu Formule jedan, prenosi Bi-Bi-Si.
Ferstapen je Red Bulu doneo 11. uzastopnu pobedu u Formuli 1, čime je ovaj tim izjednačio 35 godina star rekord Meklarena..
„Naravno da sam vrlo srećan što smo opet pobedili. Tu mislim i na 11. uzastopnu pobedu za ekipu. Mislim da je to prilično neverovatno, ali danas nije bilo tako jednostavno”, rekao je Ferstapen, koji je u Silverstonu stigao do šeste uzastopne pobede ove sezone.
Vozač Red Bula je ove godine zabeležio osam pobeda. Drugo mesto na VN Velike Britanije pripalo je vozaču Meklarena Landu Norisu.
„Veliko hvala celom timu napravili su neverovatan posao. Ništa od ovoga ne bi bilo moguće bez napornog rada koji su uložili. Stavili su me na tvrde gume, ne znam zašto - još su nejasni po pitanju nekih stvari”, rekao je Noris.
Vozač Mercedesa Luis Hamilton je stigao do trećeg mesta u Silverstonu.
„Hvala svima koji su me podržavali. Osetio sam energiju, osetio podršku i to je takođe razlog zašto smo se vratili ovde”, izjavio je Hamilton.
Prvo mesto u generalnom plasmanu vozača drži Ferstapen sa 255 bodova, dok je njegov timski kolega Serhio Peres osvojio 156.
Naredna trka u šampionatu F1 biće vožena 23. jula za Veliku nagradu Mađarske na stazi Hungaroring, prenosi Tanjug.

Na prelazu Gradina, na izlazu iz Srbije, čeka se četiri sata
Prema informacijama uprave granične policije u 17.15 časova, putnička vozila čekaju četiri sata na graničnom prelazu Gradina, na izlazu iz Srbije a na Preševu, na izlazu iz zemlje, putnička vozila i autobusi š zadržavaju 35 minuta, navode iz Auto-moto saveza Srbije (AMSS).
Teretna vozila najduže čekaju na Batrovcima, na izlazu iz Srbije i to dva sata dok se na prelazu Horgoš i Šid, na izlazu iz Srbije, zadržavaju 90 minuta.
Na ostalim graničnim prelazima nema dužih zadržavanja za sve kategorije vozila, prenose iz AMSS-a.

Skok iznad sopstvene glave
Čuda se ponovo dešavaju, Hrist se pojavio u jednom malom ruskom mestu, među „malim ljudima” kakvih ima svugde, među pijancima, vernicima i lakrdijašima, koji i ne znaju šta bi sa njim, u vremenu tranzicije i skliskog sistema vrednosti. Jedan od najpolularnijih ruskih prozaista, dramskih pisaca i scenarista Aleksej Slapovski, gost Beograda, 77. kongresa Međunarodnog PEN-a i književnog festivala „Oslobodi reč”, napisao je roman „Prvi drugi dolazak”, koji se upravo poigrava mesijanskim motivima, kao i stereotipnim slikama Rusije, komunicirajući ujedno sa velikom književnom tradicijom ruske književnosti, od Gogolja, preko Dostojevskog, do Bulgakova, Babelja i Harmsa. 
Ovu mudru knjigu, koja ne pretenduje da bude takva, dok sa čitaocem komunicira prevashodno putem duhovitih dijaloga junaka i apsurdnih situacija, kod nas je objavio „Arhipelag” u renomiranoj ediciji „Sto slovenskih romana”, u prevodu Natalije Nenezić. Kako je istakao književni kritičar Mladen Vesković, kada konačno bude uobličena ova biblioteka, imaćemo uvid u ono što se dešavalo u pojedinim nacionalnim književnostima, jezicima, kao i društvima, od pada Berlinskog zida do danas.
Kao razloge stalne popularnosti ove svoje knjige, koju je napisao pre šesnaest godina, Slapovski navodi činjenicu da se život od tada nije mnogo promenio, osim što je situacija u duhovnom smislu još mnogo gora.
– Dobra strana interesovanja čitalaca je u tome što su međuljudski odnosi kao takvi i dalje zanimljivi. Ne žive dugo knjige koje ne pripovedaju o političkim ili društvenim uređenjima, već dela koja jednostavno progovaraju o odnosima između običnih ljudi. Inače, omiljena tema ruske književnosti jeste odnos čoveka sa samim sobom dok je jedna od najvažnijih za moju literaturu– stremljenje čovekovo ka promeni nabolje – objašnjava Aleksej Slapovski. Zatim, progovara o etičkim dilemama čoveka svakoga doba:
– Omiljena je ruska izreka: „Ne možeš da skočiš iznad sopstvene glave”. E, pa meni su baš zanimljivi junaci koji žele da skoče iznad sebe samih. Da urade nešto što im se činilo nemogućim. Moj junak nije u početku shvatao činjenicu da je baš on možda Hristos koji je ponovo došao među ljude. Posle, kada se u njegovoj glavi pojavila ideja: „A, šta ako?”, on se uplašio. Zbog toga što se ljudi ne plaše onoga što je u njima loše, već onoga što je u njima dobro. Loše ne zahteva napore, nikakav trud nije potreban za to da se pije alkohol ili da se zapali cigareta. Petar se uplašio zbog toga što je sebi postavio pitanje:„Pa, šta je ovo, moraću da živim loše, kao što niko ne živi, pošteno, pravedno, da budem dobar čovek? Dok svi drugi mogu da se ponašaju ’normalno’”.
Iako je središnji motiv njegove knjige ponovni dolazak Hrista, Slapovski naglašava da je problem koji postavlja širi od religioznog, da je privlačnost Hristovog lika u tome što je pozivao na nemoguće, na maksimalno: 
– Mnogi i dalje ne shvataju šta znače reči koje kažu da ono svoje poslednje treba dati siromahu, da bližnjeg treba ljubiti više nego sebe. To mnogima nije moguće zbog toga što neće da to bude moguće. Pokušao sam da napišem knjigu o običnom čoveku, koji voli žene, voli votku, i koji je u jednom trenutku u sebi otkrio nešto novo, što nije mogao da shvati. Napravio sam smesu tragikomičnih događaja zato što volim atmosferu karnevala, gde se ljudi stalno skrivaju iza maski. Paradoks je u tome što pojedincima maska bolje pristaje nego sopstveno lice. 
Za svoj prvi roman „Ja nisam ja”, koji je i dalje jedna od najčitanijih knjiga u Rusiji Slapovski kaže:
– Glavni junak, koji nije zadovoljan svojim životom, (a pre 18 godina u Rusiji niko to nije bio), prelazi u druga tela, u obličje razbojnika, predsednika države, alkoholičara, žene. Pošto se Rusima tada činilo da svaki sused živi bolje od njih, popularnost ove knjige pokazuje da zavist prema komšiji nikada ne zamire. Zapravo, u toj knjizi sam ostvario svoja maštanja, pisac ne mora da postane žena ili predsednik, može sve to samo da zamisli. Najbolje je da bude ono što jeste, ako se prema sebi ispravno odnosi. To znači, kao prema detetu, voleti ga, pomaziti po glavi, ali blagovremeno i udariti packe.
Ideološki koncepti se smenjuju, a opstaje čovekova težnja da bude opijen idejom. Pitamo našeg sagovornika koja ideja danas ljudima širom sveta zamenjuje zamisao o Bogu?
– U Rusiji, kao i u drugim zemljama, ideja Boga ničim nije zamenjena. Rusija je danas potpuno ateistička zemlja, ljudi misle o materijalnim stvarima, stanu, kolima, novcu. Političari i novinari su ti koji traže nacionalnu ideju, naročito je poznata formulacija da „Rusija treba da se digne sa kolena”. To je idiotska misao, zbog toga što u svojoj osnovi sadrži pomisao o tome da čitava jedna država kleči. Druga ideja, kojom se operiše, govori o tome da nam je potrebna velika Rusija. Ne volim kada bilo koju zemlju nazivaju velikom, nijedna to ne treba da bude, dovoljno je da bude normalna, odgovara Slapovski. 
Inače smatra da pisac svaki svoj lik, pre no što ovaj u romanu progovori, karakteriše na neki način. Sebe je, pak, okarakterisao kao čoveka humanističkog obrazovanja, koji je radio najrazličitije poslove, dok sada samo piše, uglavnom za film i televiziju. I u opuštenom razgovoru sa novinarima ispoljava sklonost ka humoru, ali, ne onom direktnom, za jednokratnu upotrebu, kojeg kako kaže ima na svim ruskim televizijama, već paradoksalnom, koji poziva na razmišljanje.
Marina Vulićević

Otpremnina samo za staž kod poslednjeg gazde
Zaposleni koji iz preduzeća odu kao tehnološki višak možda više neće moći da računaju da će im od poslodavca biti isplaćena otpremnina za ceo radni vek. Jer, Ministarstvo rada i socijalne politike juče je članovima Socijalno-ekonomskog saveta dostavilo predlog izmena Zakona o radu po kom će poslodavac radniku koji odlazi iz preduzeća isplatiti otpremninu samo za period koji je proveo u toj firmi, a ne za ceo radni staž. Ovo je juče za „Politiku” najavio Rasim Ljajić, ministar rada i socijalne politike.
Reč je, naime, o izmeni člana 158. Zakona o radu na čemu je insistirao Međunarodni monetarni fond tokom poslednjih pregovora sa Vladom Republike Srbije. To, inače, nije prvi put da MMF insistira na ovim zakonskim izmenama.
– Tokom pregovora sa Fondom, inače, istaknuto je da je nezaposlenost ozbiljan problem i dve su ključne izmene u novom predlogu Zakona o radu – navodi ministar Ljajić. – Prva donosi promene kada je reč o radnom odnosu na određeno vreme. MMF je insistirao na tome da se rad na određeno vreme sa maksimalnih godinu dana poveća na tri godine. Oni smatraju da bi to podstaklo zapošljavanje. Druga izmena, koja se odnosi na isplatu otpremnine, takođe bi, po oceni zvaničnika MMF-a, trebalo da motiviše poslodavce da zapošljavaju nove ljude – kaže nadležni ministar.
Ljajić dodaje da dosadašnja praksa pokazuje da su poslodavci nerado zapošljavali radnike sa dužim iskustvom iz straha da će ih ako naprave pogrešnu procenu njihovo otpuštanje skupo koštati.
Međutim, i Albert Jeger, šef misije MMF-a, izgleda sumnja da će u predizbornom periodu biti obezbeđena skupštinska većina za usvajanje ovih izmena. Jer, kako je istakao nedavno, „bitno je da se u Srbiji Zakon o radu promeni pre izbora, ali mi je jasno da nema volje da se obećano sprovede”.
– Ljudi se plaše da isture svoje glave za nešto što je makar na kratak rok nepopularna politika. To je šteta – istakao je Jeger. – Iako to niko u Srbiji ne želi da čuje, prilično glasno ukazaćemo na potrebu reforme Zakona o radu.
U Memorandumu koji su predstavnici Vlade Srbije potpisali sa MMF-om dve strane su se usaglasile da se izmeni zakonska regulativa koja se odnosi na otpremnine i rad na određeno vreme. Zvaničnici Fonda su tokom pregovora sa srpskim državnim zvaničnicima isticali kako je jasno i da tržište rada ne funkcioniše i kako nedostaje politička volja da bi se problem nezaposlenosti rešio. Ne samo u Vladi, već i kod sindikata i poslodavaca.
Ipak, čini se da i predstavnici radnika i predstavnici poslodavaca podržavaju izmene zakona kada je o otpremninama reč. Tako Nebojša Atanacković, predsednik Unije poslodavaca, očekuje da najavljene promene zaista motivišu poslodavce da zaposle starije ljude.
– Dosad su poslodavci zaista zazirali od toga, jer je otpuštanje starijih radnika, u slučaju da su napravili pogrešnu procenu, bilo skupo. Takođe, bilo je i raznih zloupotreba pa se tako događalo da jedan isti radnik po nekoliko puta tokom svog radnog veka uzme otpremninu kod različitih poslodavaca – napominje Atanacković.
Na tu činjenicu ukazuje i Ljubisav Orbović, predsednik Saveza samostalnih sindikata Srbije. Kako kaže, sindikati su i ranije insistirali na tome da, naročito, zaposleni koji rade u javnom sektoru ne mogu iz državne kase nekoliko puta da dobiju otpremninu.
– To je novac svih nas, ali ne mogu da prihvatim priče da će to podstaći zapošljavanje. Jer, onaj poslodavac koji ima potrebu zbog povećanog obima posla, taj će i zaposliti ljude. Suštinski to neće rešiti problem nezaposlenosti – uveren je Orbović.
Sa druge strane, izmena koja se odnosi na produžetak rada na određeno vreme sa maksimalnih godinu dana na tri godine je za Orbovića neprihvatljiva.
– To je ubistvo za mlade ljude koji ionako ne mogu da dobiju stalno zaposlenje. To znači da će se agonija u kojoj ne znaju na čemu su sa godinu dana produžiti na tri godine. Ti ljudi neće imati nikakvu perspektivu, neće moći da uzmu kredit, niti da osnuju porodicu. Uostalom, mislim da je godinu dana dovoljno da poslodavac proceni da li mu radnik odgovara ili ne. Ili im možda u ovoj zemlji za tako nešto treba 20 godina – ironičan je Orbović.
A. Telesković
------------------------------------------
Pet majki i bankrot 
Aleksandar Stevanović, saradnik Centra za slobodno tržište, Zakon o radu vidi kao glavnog krivca zbog kog osobe starije od 55 godina ne mogu da se zaposle. Jer, ako je poslodavcu otpuštanje radnika skupo, on će dobro da razmisli da li će nekoga da zaposli, istakao je ovaj ekonomista, koji je inače liberal po opredeljenju. „Jeste, kao moja majka”, dodao je na to njegov kolega Goran Nikolić, zagovornik državne intervencije. „Pet tvojih majki mogu da unište i najbolje preduzeće. Ne zato što je ona loša radnica, nego zato što se neko plaši da će ako je zaposli trošak njenog otpuštanja biti ravan njenoj sedmogodišnjoj plati”, replicirao mu je Stevanović nedavno kada su obojica bili gosti „Politikine” redakcije.

Zašto niko neće „Jat”
Tender za strateškog partnera „Jat ervejza” biće otvoren još petnaestak dana, a nema zvanične potvrde da je ijedna kompanija zainteresovana za našeg avio-prevoznika. Kako je ponuda na stolu još od prvog avgusta, stručna javnost sumnja da će se u toku poslednje dve nedelje neko prijaviti.
Zašto niko neće „Jat” i šta bi moglo da bude rešenje za domaću avio-kompaniju? Zastarela flota, sve jača konkurencija i nasleđeni dugovi glavne su mane koje teraju zainteresovane partnere. Slotovi (vremena sletanja na pojedine aerodrome u Evropi), sa druge strane, jedini su adut koji se može iskoristiti. Za to vreme, još nije poznato ni kakav je rezultat dalo nedavno slanje takozvanih tizera, odnosno opštih informacija o „Jat ervejzu” na 60 adresa potencijalnih kupaca.
Ekonomisti kažu da je svima poznato da je „Jat” u katastrofalnoj finansijskoj situaciji i da se niko ne usuđuje da reskira. Na primer, da tender u ovo vreme nije dobro rešenje oni uzimaju nedavni pokušaj prodaje „Telekoma”, koji je, za razliku od „Jata” atraktivna kompanija, pa se uprkos tome samo jedan kupac javio.
– Ovaj put je u odnosu na prethodne tendere ponuda promenjena, ali u oglasu nije jasno šta država želi, niti šta nudi. Takav tender nije uobičajen i niko neće da sipa novac u rupu bez dna. Zato bi bilo pametno da mi sami pronađemo način na koji bi „Jat” mogao da funkcioniše, odnosno da deo imovine prenesemo na ćerku firmu „Jata”, pa da pronađemo profesionalnog menadžera koji bi napravio uspešnu kompaniju. I tek tada da tražimo strateškog partnera. A mi sada zapravo radimo nešto potpuno drugačije. Dali smo „Jatu” još jedan kredit koji neće moći da vrati. Zapravo, pravimo gori „Jat” nego što je ovaj sada – smatra ekonomista Milan R. Kovačević.
On dodaje da bi jedno od rešenja moglo da bude čak i proglašavanje stečaja, nakon čega bi neko mogao da preuzme kompaniju. U svakom slučaju, smatra Kovačević, vreme prolazi i sve što „Jat” ima vredi sve manje.
Ipak, jedan od glavnih, ako ne i jedini pravi adut „Jat ervejza” su slotovi koje on ima na najvećim aerodromima.
– Slot je vreme na aerodromu između sletanja i poletanja aviona i oni, zbog sve veće konkurencije, postaju sve skuplji. Primera radi, jedan slot na londonskom „Hitrou” koji „Jat” ima vredi oko 30 miliona funti. Zato treba čuvati „Jat” – kaže naš sagovornik, koji više od tri decenije radi u menadžmentu našeg avio-prevoznika. I on smatra da je tender veoma loše rešenje.
– Nije dobar momenat za njegovo raspisivanje i gotovo ništa u pozivu nije jasno definisano, poput toga šta bi strateški partner trebalo da dobije. Zato niko neće „Jat”. Naša avio-kompanija nema ni dobru prodajnu mrežu, ali tržište dijaspore je, osim slotova, takođe jedan od aduta „Jata”. Menadžment ne ide ni ukorak sa vremenom. To nam potvrđuje i podatak da se samo desetak odsto karata proda preko Interneta – kaže naš sagovornik.
Pa kakva je onda budućnost našeg nacionalnog avio-prevoznika? Vrh menadžmenta smatra da bi to mogli da odrede veliki igrači.
– Moramo da budemo svesni da isto kao što u svetu politike ili ekonomije postoje interesne sfere, postoje i u avio-prevozu. Predviđanja su da će u narednih desetak godina na globalnom nivou ostati samo desetak velikih avio-kompanija, poput „Lufthanze” ili „Britiš ervejza” koje će međusobno deliti interkontinentalna tržišta. Oko njih će se grupisati ostali avio-prevoznici koji će pokrivati lokalna i regionalna tržišta. Zbog toga ćemo i mi svoje mesto morati da tražimo pod kišobranom nekog velikog igrača. A kome će pripasti ova naša interesna sfera, najmanje zavisi od „Jata” ili od Srbije – rekao je nedavno za „Politiku” Vladimir Ognjenović, generalni direktor „Jat ervejza”.
Prethodnih dana se spekulisalo da je za našeg avio-prevoznika zainteresovan letonski „Er baltik”, ali se ubrzo pojavio podatak da je ova kompanija prethodnu godinu završila sa gubitkom od 48 miliona evra. Ranije su kao potencijalni kupci pominjani i ruski „Aeroflot”, „Turkiš erlajns”, a čak se pričalo i o strateškom partnerstvu sa „Er Indijom”.
S. Despotović

Saplitanje o malinu
Malinari iz okoline Arilja, ali i okolnih mesta ne miruju. Posle jučerašnjeg neuspelog razgovora u Ministarstvu poljoprivrede kreću, kako su najavili, u radikalizaciju protesta time što će bloikirati puteve i pruge. Usput – žaliće se i Strazburu. Sve to zbog subvencije od 26 dinara po kilogramu predate maline.
Prošle godine, malinara nije bilo na drumovima, niti pred zgradom vlade. Zašto? Bili su veoma zadovoljni postignutom cenom od od 155 do 160 dinara. Sada nisu – i evo ih u Nemanjinoj. I neka su bili. Ali ta priča time nije okončana i državno saplitanje o malinu se nastavlja. 
U tržišnim uslovima, za koje smo se na putu ka EU opredelili, država ne može i ne treba da utiče na cenu maline u Srbiji. Čak bi joj to trebalo i zakonom zabraniti, jer cena maline, koja je gotovo u potpunosti izvozni proizvod, zavisi od kretanja na međunarodnom tržištu. Ako Evropi, kao što je ove godine bilo za višnju, treba to voće i za njim postoji tražnja – cena raste. Ako su hladnjače pune lanjskog voća, pa uz to malina rodi i kod konkurencije, cena – padne. Odnos ponude i tražnje. Zar ne?
Jeste, ali ima nešto što se zove i nacionalni interes. Ova zemlja u boljim godinama prihoduje od prodaje maline i po 150 miliona evra. Da li joj je stalo do tih para i hiljada ljudi koji se tim poslom bave? Moralo bi, ali ne na način na koji oni to traže – državo daj nam po još 26 dinara koje nismo ove godine dobili za neku nama prihvatljivu cenu. To nikako. I tu država mora da bude odlučna – ona ne kupuje malinu, s njom ne trguje i od nje ne pravi profit. Nije, dakle, direktan tržišni igrač. Ali – šta jeste. Nadzornik svega onog što se na tržištu dešava i onaj koji propisuje pravila igre.
E ako je to tako, a tako to rade svi u EU, počev od Holandije i Danske do Francuske, onda država Srbija treba da pomogne tim istim malinarima da svoju proizvodnju unaprede, povoljnim kreditima, bespovratnim sredstvima, subvencijama… ne bi li prosečne prinose s pet-šest povećali na 12 do 15 tona po hektaru. Da im omogući zaštitne mreže od gradonosnih oblaka, zalivne sisteme, jeftinije gorivo, zaštitu biljaka… 
Malinari traže da se njihovo voće proglasi za strateški proizvod ili nacionalni brend. Malina je, bez svake sumnje, to zaslužuje. Veći je zaštitni znak Srbije od šljive. Ne izvozimo kompjutere, televizore, automobile i mnoge druge tehnološki skupe proizvode, ali i na malini može da se lepo zaradi i živi. Ne traži četiri do deset hiljada evra po radnom mestu. Ali, država Srbija to nije uradila. Da jeste verovatno bi bila prinuđena da sada i subvencijama pomogne malinare i da one ne moraju da okapavaju na putevima.
To, naravno, ne znači da se proizvođači mogu ponašati kao razmažena deca, koja čim ne dobiju svoju cenu, počinju da prete svakovrsnim blokadama. Tržište nije haos i razuzdana sloboda, već sistem, pravila igre, koja se moraju poštovati, a nadzire ih i kontroliše država. 
Okreni, obrni, na talonu ostaju tri aktera – malinari, tržište i država. U tom trouglu koliko sutra mora da se nađu rešenja kako se dogodine ne bi dogodilo da neko opet pravi busije na drumovima, jer je nezadovoljan cenom nekog svog proizvoda.
Ali, ono što bude važilo za malinara mora da vredi i za onog ko se bavi proizvodnjom šljiva, jabuka, pšenice, repe šećerne, mesa ili mleka. A ta pravila ova zemlja nema. Nije ih prepisala od EU, a hoće u tu porodicu država. Čest odgovor je – nema para. Mali nam je agrarni budžet. Da li? Taj kolač je, istina, veoma skroman u apsolutnom iznosu, ali ako ne postoje pravila po kojima bi to malo para dalo više, sve je uzaludan posao. U takvim okolnostima vlada deluje vatrogasno i uvek je na početku.
Profesor na Poljoprivrednom fakultetu u Beogradu Miladin Ševarlić, rekao je nedavno za Tanjug da nijedna država na svetu, pa ni Srbija, nema uticaj na cene kada je reč o tržištu proizvoda koji nisu egzistencijalno značajni, kao što su mleko, ulje, šećer, brašno...
Prema njegovim rečima, cene maline u Srbiji zavise od međunarodnog tržišta, jer je to izvozni proizvod dominantno prisutan na inostranom tržištu: „Država ima mogućnost da stvori ambijent u kome će se proizvođači, otkupljivači, prerađivači i izvoznici sporazumevati i regulisati svoje međusobne odnose.” Pitanje je, međutim, zašto to jednom ne učini i domaćim proizvođačima maline. Da im predoči šta mogu od nje da očekuju, a gde počinje njihov rizik za proizvodnju i plasman svoje robe. 
Slobodan Kostić
-----------------------------
Policija zaustavila  malinare
Policija sprečava predstavnike Unije proizvođača malina, koji su nezadovoljni otkupnom cenom tog voća, da blokiraju prugu Beograd-Bar kod Požege, izjavio je za agenciju Beta predsednik organizacionog odbora Unije Dobrivoje Radović. 
Radović je kazao da policija ne dozvoljava malinarima da priđu pruzi, gde je za 16 sati bila najavljena blokada. „Policija je privela i sekretara unije Aleksandra Mitrovića”, rekao je on i dodao da u Požegu i dalje pristižu malinari iz Užica, Ivanjice, Bajine Bašte i drugih mesta zapadne Srbije, ali da za sada sukoba sa policijom nije bilo. 
Radović je rekao da je u blokadi i put Požega–Valjevo i Užice–Bajina Bašta, navodeći da su malinari „revoltirani ponašanjem Ministarstva poljoprivrede i da će radikalizovati proteste”, ali nije želeo da navede detalje.

Od ruskog kredita još 25 novih vozova
BEOGRAD – Od sredstava ruskog kredita namenjenog razvoju železničke infrastrukture u Srbiji najverovatnije će biti kupljeno, od ruske kompanije Metrovagonmaš, pored ugovorenih 12, još 25 novih dizel -motornih vozova, najavili su danas predstavnici Ministarstva za infrastrukturu i energetiku i Železnica Srbije.
Prilikom predstavljanja prvog od 12 novih dizel vozova iz Rusije na beogradskoj železničkoj stanici, pomoćnik ministra za infrastrukturu Dejan Lasica je kazao da će pored tih vozova, koji će biti isporučeni Srbiji do kraja 2012. godine i predstojeće nabavke 25 elektromotornih vozova i 15 višesistemskih lokomotiva, železnice Srbije u naredne dve do tri godine više nego duplirati vozna sredstva u putničkom saobraćaju.
Vlada Srbije i srpske železnice privode kraju pregovore da se od ruskog kredita u iznosu od 800 miliona dolara izdvoji oko 100 miliona za nabavku novih 25 najmodernijih dizel vozova, za lokalni i regionalni saobraćaj na neelektrificiranim prugama.
Ambasador Ruske Federacije Aleksandar Konuzin je rekao da ta zemlja ima mogućnosti i da je spremna da pomogne razvoju železnica u Srbiji ali da od naše zemlje zavisi kako će to iskoristiti.

Policijske kamere na nebu Srbije
Ivica Dačić, ministar unutrašnjih poslova Srbije otvorio je juče novi policijski operativni centar i tom prilikom predstavio tehnička dostignuća ovog ministarstva. Novinarske ekipe, između ostalog, imale su priliku da se premijerno upoznaju sa radom najnovijeg sistema za osmatranje iz vazduha. Reč je o tri specijalno opremljena balona, koji pored dnevnih i termovizijskih kamera za snimanje u noćnim uslovima, imaju komunikacioni sistem za onlajn prenos video-signala i komandi između zemaljske stanice za nadzor i upravljanje i samog balona.
– Ovakav sistem za osmatranje iz vazduha koristiće jedinice granične policije i Žandarmerija, prva u cilju suzbijanja ilegalnih migracija i prekograničnog kriminala, a druga u svrhu očuvanja javnog reda i mira. Kamere imaju mogućnost pomeranja u rasponu od 360 stepeni, po visini i da uveličavaju po potrebi – objasnio je Ivica Dačić, ministar policije.
Tehnološka novina koja će doprineti efikasnijem radu policije je uvođenje sistema sferne fotografije, u okviru postojećeg geografskog informacionog sistema.
– Sferna fotografija omogućava virtuelni prikaz prostora, koji se uz pomoć savremenih softvera pretvara u virtuelni obilazak. Ovu tehnologiju MUP će primenjivati u kriminalističkim uviđajima, prezentacijama dokaza sudstvu i tužilaštvu, prezentaciji u poslovima bezbednosti i obezbeđenja, virtuelnom prikazu državne granice, uviđajima komplikovanih saobraćajnih nesreća, planiranju policijskih akcija – precizirao je Dačić.
Među tehničkim dostignućima koja pomažu unapređenju rada policije, Dačić je predstavio sisteme za kontrolu granice i prepoznavanje registarskih tablica.
– Nova aplikacija granica puštena je u rad u februaru 2009. godine sa naprednom funkcijom automatskog očitavanja pasoša kao i automatskom proverom pročitanih podataka, kroz centralizovane bezbednosno interesantne evidencije MUP-a. U planu je povezivanje sa bazama podataka Interpola, Evropola, a kasnije i šengenskog informacionog sistema.
Kada je reč o kopnenoj zoni bezbednosti, radi poboljšanja kontrole i podizanja nivoa bezbednosti na administrativnim prelazima prema KiM postavljeni su sistemi video-nadzora.
Rad Interventne jedinice 92 biće znatno potpomognut krajem godine, kada bi trebalo da počne da radi servis mobilnih pretraga. 
– Ovaj servis omogućiće patrolnim jedinicama efikasniju proveru bilo kog podatka relevantnog za njihov rad – rekao je Dačić.
Danijela Vukosavljević
--------------------------------
Baloni umesto satelita
Sistemi osmatranja iz vazduha, takozvani tas sistemi, odnosno specijalno opremljeni bespilotni baloni, isporučeni su MUP-u na osnovu ugovora Republike Srbije i izraelske kompanije „Imidžsat internešenel”.
– Vlada Srbije je skinula oznaku tajnosti sa dogovora, koji je postignut u vezi sa sporom oko izraelskog satelita. U skladu sa tim dogovorima koji su obavljani, a u kojima tek odskora učestvuje MUP Srbije, policija je dobila na upotrebu tri tas sistema, koji su isporučeni na osnovu ugovora Republike Srbije i izraelske kompanije „Imidžsat internešenel” – pojasnio je Ivica Dačić. 
Podsetimo, afera „Satelit” izbila je još 2005. godine, a njen glavni akter bio je nekadašnji ministar odbrane Prvoslav Davinić, za vreme čijeg mandata je potpisan ugovor o zakupu satelita sa izraelskom firmom. Kompanija iz Tel Aviva pomoć od suda u Londonu zatražila je 2007. godine pošto je Srbija odbila da plati ijedan cent iz višemilionskog ugovora o zakupu satelita. Presudom londonskog suda, Srbija je trebalo da plati sumu od oko 35 miliona dolara. Pregovarački tim Srbije nekoliko meseci je vodio pregovore sa izraelskom kompanijom pa su opremljeni baloni isporučeni policiji kao deo tih pregovora.
---------------------------------
Osumnjičeni za zločine u Budimpešti poznat srpskoj policiji
Ministar unutrašnjih poslova Srbije, Ivica Dačić potvrdio je juče identitet osumnjičenog za zločine u blizini Budimpešte, prošlog meseca. Reč je o Draganu Bajiću, rođenom u Vrbasu 1973. godine, za kojim je naša policija svojevremeno raspisala poternicu zbog razbojništva i bekstva iz zatvora u Zrenjaninu – precizirao je Dačić.
MUP je pomogao mađarskim kolegama u rasvetljavanju identiteta osumnjičenog. Bajić je, prema rečima Dačića, u Mađarskoj koristio čak 16 različitih imena građana sa prostora bivše Jugoslavije.
--------------------------------
U Makedoniju od oktobra samo sa ličnom kartom
MUP Srbije trebalo bi, početkom oktobra ove godine, da sa Makedonijom potpiše sporazum po kojem bi građani dve zemlje mogli granicu da prelaze bez pasoša, odnosno samo sa ličnom kartom, rekao je juče Ivica Dačić, ministar policije. Ministar je rekao da od Hrvatske još čekaju odgovor o istoj mogućnosti.

Da li Simović zna pozadinu atentata na Đinđića?
Miloš Simović i Sretko Kalinić, pripadnici „zemunskog klana” kojima se pred Specijalnim sudom ponovo sudi za ubistvo premijera Srbije Zorana Đinđića, nisu tokom prva dva dana suđenja otkrili ništa što bi bacilo novo svetlo na pravnosnažnu presudu. Dok je javnost s nestrpljenjem očekivala duga izlaganja, puna dosad nepoznatih detalja, Simović je uglavnom potvrdio navode optužbe i nagovestio da će otkriti tajne o atentatu koje znaju samo on, njegov brat Aleksandar i Milorad Ulemek Legija, dok je Kalinić sve porekao, tvrdeći da je u trenutku atentata bio na nekom drugom mestu.
Iako je izjavio da postoje ljudi koji nisu na optužnici, kao i da je pored Zvezdana Jovanovića, bilo i drugih atentatora, Simović zapravo nije otkrio nikakvu novu činjenicu koja bi mogla da pokrene postupak za utvrđivanje političke pozadine atentata. Advokat porodice Đinđić Rajko Danilović kaže da to od njega ne treba ni očekivati.
„Jasno je da Simović pregovara sa Specijalnim tužilaštvom. On je uglavnom potvrdio optužnicu, a novi detalji koje je izneo, neuverljivi su i nisu izazvali interesovanje suda. Moje je mišljenje da su to prazne priče kojima pokušava sebi da olakša položaj i da ni on, ni Kalinić, nisu bili upoznati sa odlukama Dušana Spasojevića, niti sa političkom pozadinom atentata”, kaže Danilović za „Politiku”.
Advokat navodi da zastupnicima porodice Đinđić nije poznato šta je novo otkriveno u pretkrivičnom postupku za atentat na premijera, kao ni sadržaj izjave koje je Simović dao predstavnicima Specijalnog tužilaštva. On ocenjuje da bi nove činjenice eventualno mogle da budu otkrivene iz drugih izvora, a ne njegovim saslušanjem.
Miloš Simović je tokom dva dana suđenja odbijao da govori o ključnim činjenicama iz presude, navodeći da će sve reći u suočenju sa svedocima saradnicima. Rekao je da ne želi da svedoci njegovu izjavu pročitaju u novinama i da se pripreme. On tvrdi da nije bio kod bolnice „Rudo”, kako je utvrđeno presudom, kao i da događaj u Bubanj potoku nije bio pokušaj atentata na premijera. Simović je priznao da je od Spasojevića dobio zadatak da učestvuje u ubistvu Đinđića, ali nije precizirao šta je on radio 12. marta 2003. godine, kada je pucano na premijera.
„Zadatak suda je da u ovom postupku proveri uloge Simovića i Kalinića. Simović je tražio suočenja sa svedocima saradnicima Dejanom Milenkovićem Bagzijem, Miladinom Suvajdžićem i Ljubišom Buhom. Sretko Kalinić je predložio saslušanje svedoka koji je, kako tvrdi, vozio tramvaj i video ga na sasvim drugom mestu od onog koje je utvrđeno presudom. To im je odobreno, a videćemo da li će posle tih saslušanja biti novih predloga”, kaže za naš list Maja Kovačević, portparol Specijalnog suda i član sudskog veća u postupku protiv Simovića i Kalinića.
Simović je rekao i to da će dokazati da su svedoci saradnici lagali, ali nije čak ni nagovestio šta je to što osporava u njihovim iskazima. Iako je sud odobrio suočenje, ostalo je nejasno oko kojih tvrdnji će se on suočavati sa svedocima saradnicima.
U delu suđenja koje je bilo zatvoreno za javnost pročitan je iskaz pokojnog svedoka saradnika Zorana Vukojevića. Simović se, kako saznajemo, osvrnuo na neke detalje iz tog iskaza i demantovao ih, ali suštinski nije osporavao optužnicu.
Dorotea Čarnić

U bekstvu od dijaloga
Dijalog Beograda i Prištine probudio je u meni nadu da je srpska politika najzad definisala svoju viziju mogućih odnosa Srbije i Kosova, i na neki način prihvatila po nju nimalo prijatnu i povoljnu realnost na terenu. Očigledno da je spremnost i pripremljenost Beograda za dijalog bio iznenađenje za sve interesne grupe koje odlučuju o sudbini regiona.
Nesumnjivo je ishitreni „izlazak na granice” reakcija Prištine na srpsku spremnost na dijalog sa krajnjom namerom da se srpska strana gurne u ulogu regionalnog nasilnika. Upornost i doslednost kojom su srpski pregovarači, uprkos mnogobrojnim izazovima, na kraju smirili situaciju, pojačale su moju nadu da je započeto sprovođenje nove politike Beograda prema Kosovu. Kao da smo najzad shvatili da nije dobra politika koja isključivo pokušava da spreči drugu stranu da ostvari svoj cilj i da je dobra politika ona koja uspe da obezbedi podršku za svoj predlog rešavanja postojećih tenzija.
Nažalost, poslednje izjave političara na vlasti koje zvuče kao da dolaze iz rovova iskopanih devedesetih, opravdani su razlog za zebnju jer pokazuju da Srbija, bar javno, još uvek nema definisanu novu politiku i nastavlja da zagovara status kvo, „nepromenljivost realnosti na terenu” ili „zamrznuti konflikt”. Nepromenljivost bilo čega jeste skoro dvadesetogodišnja veoma uticajna politička opcija u Srbiji. Da li to znači da Srbija smatra da je trenutna situacija najbolje rešenje za region? Da li su Dejton i Rezolucija 1244 dokumenti „zauvek” koje „nikada” ne treba preispitati i prilagođavati novoj realnosti na terenu? Nadam se da ne. 
Preskočiću ovde istoriju i vojne uprave, Oznui DB kojima je Srbija pokušala da vlada Kosovom. Podsetiću samo na Ustav iz 1974.u kome je uspostavljena široka autonomija i koji je doneo relativno miran suživot Srba i Albanaca. Bilo je i tada demonstracija i zahteva za nezavisnošću ali su u njihovom suzbijanju aktivno učestvovali i legitimno izabrani predstavnici Albanaca. U cilju svojevrsnog „očuvanja suvereniteta na celoj teritoriji” autonomija Kosova je ukinuta devedesetih kada su se republike bivše Jugoslavije, jedna po jedna, „otcepljivale” od Srbije. Uhapšen je Vlasi a Albanci poniženi imenovanjem Sejda Bajramovića za njihovog predstavnika. Prekinuti dijalog razbuktao je do tada tinjajući pokret za otcepljenje. Vodio ga je mirnim sredstvima Ibrahim Rugova. Ni sa njim Beograd nije želeo da razgovara (danas bi ga pravili od blata samo da je to moguće).Odsustvo razgovora dovelo je do rata koji je Srbija izgubila i pritom dobila nedvosmislenu poruku da rat nije prihvatljiv način rešavanja problema u Evropi. 
Cela decenija od završetka oružanog sukoba protekla jebez ikakvog kontakta Beograda sa kosovskim Albancima. Umesto da rešavamo probleme pisali smo preambule Ustava i pritom kosovskim Albancima uskratili mogućnost da glasaju za ili protiv Ustava države u kojoj, navodno, želimo da žive. 
Ta ukopanost u nepromenljivost i danas previđa činjenicu da je kosovsko društvo pokrenulo proces uspostavljanjasvoje države zato što nije bilo zadovoljno „realnošću na terenu” i da je ono u stalnom procesu promene realnosti,kako zbog konkretnih, dnevnih problema ljudi koji na tom terenu žive,tako i zbog dinamičnih promena unutrašnjih i globalnih političko-ekonomskih odnosa. 
Dodatno zabrinjava da, u bekstvu od dijaloga, obe strane pribegavaju dokazano neuspešnim rešenjima. Sa kosovske strane to je demonstracija sile, a sa srpske dramatična najava mogućih iseljavanja upućenazapravo onim Srbima koji su odlučili da ostanu na Kosovu i pokušaju da žive sa ili pored Albanaca. Iz Srbije im poručuju da to, uprkos njihovim željama nije moguće. Zašto?
Pritom, niko ne govori o tome šta najava mogućeg egzodusa Srba znači za albansko stanovništvo na jugu Srbije? Da li iko veruje da su dve etnički čiste kolone koje se mimoilaze na putu dugoročno rešenje odnosa Srbije i Kosova? 
Još je gore što su tako zapostavljene i gurnute u drugi plan evropske integracije, što znači sudbina Srbije i njenih građana i građanki, rešavanje njihovog siromaštva i bede, pokretanje ekonomije koji bi trebalo da budu apsolutni nacionalni prioriteti naše države.
Jedino razumno rešenje je dijalog o odnosima koji treba da omoguće uslove za što brži ulazak regiona u EU. Neće to biti lako, ali ko je ikada rekao da treba da bude lako?

Na zračenje u Kladovo nije otišao nijedan pacijent
Iako je od početka jula, kada je najavljeno da će pacijenti oboleli od raka, da bi izbegli višemesečno čekanje na zračenje, biti upućivani u Zdravstveni centar u Kladovu, do danas nijedan bolesnik iz beogradskog onkološkog instituta ili Instituta za onkologiju Vojvodine u Sremskoj Kamenici nije stigao na terapiju u Kladovo. 
Mnogo veći problem i dužu listu čekanja na zračenje, (kako nezvanično saznajemo na listi je gotovo 500 pacijenata) ima Institut za onkologiju Vojvodine u Sremskoj Kamenici, gde je juče za „Politiku” rečeno da je direktor na godišnjem odmoru i da se za informacije javimo tek u ponedeljak.
Od vršioca dužnosti direktora Instituta za radiologiju i onkologiju Srbije profesora dr Zorana Rakočevića saznali smo da su u beogradskoj ustanovi spremni da između 15 i 20 pacijenata pripreme i pošalju na zračenje u Kladovo.
Naš sagovornik kaže da bi takvih pacijenata bilo 15 nedeljno, optimistički dodajući da će zamisao da se uz pomoć neiskorišćenih kapaciteta u Kladovu smanji čekanje na zračenje – zaživeti.
– Možda se sve malo odužilo. U Kladovu nema radiologa, a za svakog od ovih pacijenata neophodno je planiranje radio-terapije, bolesnici se moraju pripremiti u našem institutu, odnosno u Institutu u Sremskoj Kamenici. Tu je zapelo, jer pacijenti moraju biti pripremljeni u matičnim ustanovama za zračenje, zato što u Kladovu nema uslova za pripremu, odnosno za proračun doza zračenja. Ta priprema onda remeti dinamiku obrade ostalih pacijenata – pojašnjava razlog za produžetak dr Rakočević. 
Dogovor je, takođe, podrazumevao da sa pacijentkinjama jednu nedelju provodi radiolog iz Beograda, drugu – iz Kamenice. Vodilo se računa i o izboru pacijenata, koji bi se zračili u Kladovu. To bi bile prvenstveno pacijentkinje kod kojih je potrebno zračenje tumora dojki i urogenitalnog trakta. 
Dnevno u Institutu za onkologiju u Beogradu zrači se između 350 i 370 pacijenata, a direktor tvrdi da se to vreme od četiri do pet nedelja produžava kod najviše petnaestak pacijenata i to za još dve nedelje najduže. Međutim, našoj redakciji se javljaju pacijenti koji se žale na dugo čekanje na početak zračne terapije. Profesor Rakočević zato poručuje da „ko god od pacijenata smatra da je ugrožen ili da mu radio-terapija nije pružena u optimalnom vremenu, treba da se javi nadležnima u ovoj ustanovi”.
– Moja vrata su uvek otvorena za moje pacijente. Odredili smo, takođe, da direktor svake klinike na Institutu za onkologiju jednom nedeljno sat i po vremena ima „otvorena vrata” za pacijenta, to važi i za glavne sestre, a ova obaveza za direktora važi stalno – kaže dr Rakočević.
O. Popović
---------------------------------
Citostatik od 30.000 evra na recept
– Najzad su i našim pacijentima o trošku Republičkog fonda dostupni savremeni citostatici. Ono što je struka i komisija onkologa predložila Republičkom fondu za zdravstveno osiguranje i Ministarstvu zdravlja da se stavi na listu lekova, to je i ispunjeno. Na primer, „temodal” za tumor mozga, za samo jednu seansu jednog pacijenta košta 30.000 evra, a ipak je ovaj lek na listi. Dobro je što RZZO uvažava mišljenje struke, jer naši pacijenti su dobro obavešteni šta se u svetu koristi za lečenje raka. Svi novi lekovi sa liste su prošli tendere i primenjuju se na institutu – navodi dr Zoran Rakočević.

Biblioteke piscima plaćaju naknadu za izdavanje knjiga
Autor čije originalno delo ili umnoženi primerak biblioteka pozajmljuje članovima ima pravo na odgovarajuću naknadu za to. Predloženim izmenama i dopunama Zakona o autorskom i srodnim pravima, uz to, predviđeno je da su od plaćanja ove naknade izuzete nacionalne biblioteke, biblioteke javnih obrazovnih institucija i javne specijalizovane biblioteke. Predlog izmena i dopuna ovog zakona trebalo bi da se nađe na glasanju u Skupštini Srbije krajem septembra, ali nadležni iz bibliotekarskih ustanova kažu da o ovoj odredbi nisu obavešteni, da im nije jasno kako će se ona sprovoditi niti zašto su biblioteke podeljene na one koje će plaćati i one koje su oslobođene od te obaveze. Niko od nadležnih u bibliotekama nije pitan za mišljenje povodom ovih izmena u Zakonu o autorskom i srodnim pravima, ni Narodna biblioteka Srbije, kao matična ustanova za oko 2.700 biblioteka, pa i javnih, kaže Vesna Injac-Malbaša, zamenik upravnika Narodne biblioteke Srbije.
– Nemoguće je sprovesti da javne biblioteke plaćaju naknadu, one, između ostalog, nemaju ni logistiku da sprovode tako nešto, a ne vidim ni kako bi neka mala biblioteka u siromašnoj opštini mogla da plaća iz veoma ograničenog budžeta zato što izdaje knjige nekog pisca. Takva praksa ne postoji u bibliotekama u svetu, osim u dve ili tri zemlje – istakla je Vesna Ignjat-Malbaša.
Direktor Gradske biblioteke u Novom Sadu mr Miloš Pankov kaže da oni nisu dobili nikakav zahtev za isplatu ovakve naknade niti su obavešteni da će je ubuduće morati isplaćivati. On dodaje da biblioteka sve knjige kupuje, a kroz svoju kupovinu deo tih sredstava ide i autoru, pa mu nije jasno zašto je potrebno dodatno obeštećenje.
– Biblioteka uglavnom funkcioniše od sredstava koja dobija od Grada Novog Sada, pa pretpostavljam da bi onda trebalo u gradskom budžetu predvideti i ovu, dodatnu stavku, odnosno plaćanje naknade autorima. Moralo bi da se utvrdi i kome se naknada isplaćuje i u kojoj visini, gde važe autorska prava, a gde su ona, protekom godina, istekla. U našem fondu imamo između 200.000 i 300.000 knjiga i još ne znam kako bi se sve to moglo sprovesti – napominje mr Pankov.
Osim u nekoliko kategorija biblioteka izdvojenih izmenama i dopunama zakona, autor nema pravo na naknadu ni u slučaju kada je reč o međubibliotečkoj pozajmici, odnosno kada jedna ustanova pozajmljuje knjige drugoj. Pravo na naknadu od davanja originalnih dela „na poslugu... u vremenski ograničenom periodu, bez ostvarivanja neposredne ili posredne imovinske koristi”, autor može da ostvari jedino preko organizacije za kolektivno ostvarivanje autorskog i srodnih prava. Međutim, kako smo saznali, za razliku od muzičara čija autorska prava štiti Sokoj, književnici nemaju svoju organizaciju za kolektivno ostvarivanje autorskog prava. Sekretar Samostalnog sindikata pisaca Srbije, Branislav Veljković, objašnjava da ovo tek treba da bude tema razgovora.
– Sindikat je registrovan tek pre mesec dana i nismo mogli da reagujemo, ali nameravamo da u oktobru pokrenemo ovo pitanje jer trenutno ne postoji nijedna organizacija koja se bavi autorskim pravima pisaca. I to je jedan od gorućih problema – kaže Veljković.
Jelena Čalija
-----------------------------------------
Likovnim umetnicima naknada od preprodaje
Ako je original dela likovne umetnosti posle prve prodaje od strane autora ponovo prodat, autor ima pravo da bude obavešten o prodaji i novom vlasniku, kao i da potražuje naknadu”, navodi se u Predlogu izmena i dopuna zakona o autorskom i srodnim pravima. Originalom se smatraju i reprodukcije, ako ih je u ograničenom broju uradio autor ili osoba koja je za to ovlašćena, a naknada koja može biti isplaćena umetniku prilikom druge prodaje ne može biti veća od 1.300.000 dinara.

Milatović: Cilj posete Srbiji revitalizacija političkih odnosa
Predsednik Crne Gore Jakov Milatović poručio je večeras, na svečanom prijemu u Crnogorskoj kući u Beogradu, da, nakon poseta Evropskim institucijama i sedištu NATO u Briselu, dolazi u Beograd „u nameri da da doprinos revitalizaciji političkih odnosa dve zemlje”. Prisustvo predsjednika Vučića na mojoj inauguraciji 20. maja, ministra Dačića na Samitu u okviru Procesa saradnje u jugoistočnoj Evropi u Podgorici 27. juna, i ova moja prva poseta Beogradu u tako kratkom vremenskom periodu upravo idu u prilog unapređenju odnosa dve države”, naglasio je Milatović.
Ukazao je na to da je revitalizacija političkih odnosa važna za unaprjeđenje ekonomskih odnosa, što ima za rezultat direktne benefite za privredu i građane dve zemlje, navodi se u saopštenju iz Kabineta crnogorskog predsednika.
Milatović je podsetio da je Srbija Crnoj Gori ubedljivo najveći trgovinski partner, sa robnom razmenom od 764 miliona evra prošle godine, što predstavlja petinu ukupnog prometa robe sa inostranstvom. Srbija je za nas i najveće turističko tržište. U 2022. ostvareno je 435 hiljada dolazaka turista iz Srbije u Crnu Goru, što je udeo od 21 odsto od ukupnog broja dolazaka stranih turista. Kada govorimo o strukturi, najviše noćenja ostvarili su turisti iz Srbije, i to nešto iznad 3 miliona ili 25,5 odsto od ukupnog brojaâ€ś, rekao je Milatović. Dodao je da je Srbija prošle godine bila i najveći strani investitor u Crnoj Gori sa 137 miliona evra ili 12 odsto ukupne vrednosti stranih direktnih investicija, što je u odnosu na 2021. povećanje od 80 odsto.
Uprkos podacima koje sam izneo, sa Srbijom, koja je naš najznačajniji ekonomski partner, Crna Gora nema odnose na nivou ambasadora i to ne iz tehničkih razloga, već političkih, dve zemlje nemaju zajedničke granične prelaze, kao što imamo sa Bosnom i Hercegovinom i sa Albanijom, platni promet predstavlja ozbiljnu poslovnu barijeru, naše Mešovite komisije za rešavanje ovih naizgled tehničkih pitanja se ne sastaju godinama unazad, a nikada nije održana zajednička sednica Vlada dve zemlje, konstatovao je Milatović. On je poručio da su, uprkos svim izazovima, veze između građana i privrede Crne Gore i Srbije ostale jake i da je stoga odgovornost ali i obaveza na državnicima dve zemlje da te odnose ne remete, već da ih unapređuju. Istakao je da, osim tradicionalnih veza i bliskih odnosa, Crnu Goru i Srbiju trajno povezuju zajednički ciljevi, pre svega regionalna stabilnost i članstvo u Evropskoj uniji.
„Posvećenošću ovim ciljevima dajemo dobar zamah proevropskom razvoju Zapadnog Balkana. Uveren sam će politički odnosi Crne Gore i Srbije ići uzlaznom putanjom u periodu pred nama i da će to biti dobar zamajac za dodatno unapređenje ekonomskih, kulturnih i sveukupnih odnosa, rekao je Milatović. On je ukazao i na značaj jačanja veza sa zajednicom Crnogoraca u Srbiji i njihove povezanosti sa Crnom Gorom.
Kako je najavljeno, Milatović će se sutra, uz ceremonijalni doček ispred Palate Srbija, sastati sa predsednikom Srbije Aleksandrom Vučićem, a nakon toga i sa predsednikom Narodne skupštine Vladimirom Orlićem.
Predviđeno je da predsednik Crne Gore u okviru posete položi venac na Spomenik neznanom junaku na Avali uz vojne počasti, kao i da položi cveće ispred Osnovne škole „Vladislav Ribnikar”, prenosi Tanjug.

Viljnus zbog NATO samita kao tvrđava, sistemi Patriot usmereni ka Kaljiningradu
VILjNUS – NATO je pretvorio Viljnus, prestonicu Litvanije, u tvrđavu branjenu naprednim oružjem kako bi zaštitio američkog predsednika Džozefa Bajdena i druge lidere Alijanse na samitu sledeće nedelje, koji se održava 32 kilometra od litvanske granice sa ruskim saveznikom Belorusijom.
Više od 3.000 litvanskih vojnika brinuće o bezbednosti samita NATO-a u Viljnusu.
Šesnaest NATO saveznika poslalo je ukupno oko 1.000 vojnika da obezbeđuju dvodnevni samit 11. i 12. jula, koji se održava samo 151 km od same Rusije, prenosi Rojters.
 Mnogi od njih su poslali i napredne sisteme protivvazdušne odbrane koji nedostaju baltičkim državama.
„Bilo bi više nego neodgovorno da naše nebo bude nezaštićeno u trenutku kada Bajden i lideri 40 zemalja stižu“, rekao je predsednik Litvanije Gitanas Nauseda.
Nemačka je rasporedila 12 raketnih sistema Patriot, koji se koriste za presretanje balističkih i krstarećih raketa ili ratnih aviona.
Španija je dopremila sistem protivvazdušne odbrane NASAMS, Francuska šalje samohodne haubice Cezar, i uz Finsku i Dansku raspoređuje vojne avione u Litvaniji.
Ova zemlja je, uz Britaniju, isporučila sredstva protiv bespilotnih letelica.
Poljska i Nemačka su poslale snage za specijalne operacije pojačane helikopterima.
Drugi šalju opremu za borbu protiv bilo kakvih potencijalnih hemijskih, bioloških, radioloških i nuklearnih napada.
Litvanski predsednik vidi ove akcije saveznika kao potvrdu da je potrebno da NATO hitno uspostavi stalnu protivvazdušnu odbranu u baltičkim državama.
„Razmišljamo o tome šta će se desiti nakon završetka samita i radićemo sa saveznicima na stvaranju rotirajućih snaga za trajnu vazdušnu zaštitu“, rekao je on novinarima.
U selima pored beloruske granice, meštani su saopštili Rojtersu da se osećaju potpuno bezbedno, uprkos ponudi Minska da se tu nakon pobune smeste ruske plaćeničke trupe Vagner grupe i rusko nuklearno oružje.
Na aerodromu u Viljnusu, osam nemačkih raketnih bacača Patriot raspoređeno je sa cevima usmerenim u pravcu ruskog Kalinjingrada, a još dva prema Belorusiji.
„Znate gde se nalazite geografski i prilično dobro znate odakle pretnja dolazi. Litvanija je tražila od nas zaštitu samita, a takođe je NATO tražio pomoć od Nemačke. Ovo je naš odgovor“, rekao je potpukovnik Štefen Lib, komandant jedinice Patriota.
Litvanija je utrostručila jedinice pogranične straže na beloruskoj i ruskoj granici tokom leta, uz oficire iz Letonije i Poljske.
Dve zemlje su takođe poslale policiju da pomogne u patroliranju po Viljnusu.
Gradonačelnik Viljnusa je preporučio stanovnicima da odu na odmor van grada, ako žele da izbegnu gužve u saobraćaju, jer će veliki delovi centra prestonice biti zatvoreni tokom samita.
Kako javlja izveštač Tanjuga, deluje da su građani poslušali apel gradonačelnika, s obzirom na to da je na ulicama prisutan mali broj ljudi, policija patrolira i povremeno prolaze vozila pod njenom pratnjom.
Grad je okićen zastavama Litvanije, Ukrajine i NATO-a.

Zemljotres jačine 5,6 stepeni po Rihteru pogodio Tajvan
Zemljotres jačine 5,6 stepeni po Rihterovoj skali pogodio je danas Tajvan, saopštio je američki Geološki zavod.
Epicentar zemljotresa bio je 87 kilometara istočno od grada Hengčuna sa oko 31.200 stanovnika.
Do sada nema izveštaja o eventualnim žrtvama ili šteti.
Nije izdato upozorenje na cunami, preneo je Tas, prenosi Tanjug.

Petković: Svečlja kriminalizacijom Srba opravdava prisustvo parapolicije
Direktor Kancelarije za Kosovo i Metohiju Petar Petković ocenio je danas da je pokušaji ministra unutrašnjih poslova privremenih prištinskih institucija Dželjalja Svečlje da kriminalizuje Srbe sa severa KiM imaju za cilj da opravdaju, kako je naveo, protivpravno prisustvo parapolicijskih jedinica, „gde danonoćno terorišu srpski narod”.
„Lažni ministar, a pravi nasilnik i ekstremista Dželjalj Svećlja, zajedno sa njegovim okupacionim falangama preobučenim u odela Kosovske policije, jedini su kriminalci na severu Kosova i Metohije i tu nemaju šta da traže”, naveo je Petković u saopštenju. Poručio je da bi bilo najbolje da Svećlja „pođe od sebe i optužnice koja je godinama podignuta protiv njega zbog napada kamenicama na pripadnike tzv. Kosovske policije, ali i zbog prevrtanja vozila misije Euleks”.
Dodao je da bi Svećlja, umesto što „nezakonito da privodi Srbe navodnom poznanju pravde i prava”, trebalo prvo sam da prestane da beži od tog istog prava i pravde.
„Da li je sprovođenje reda i zakona to što je kukavički poslao svoje falange da duge cevi uperuju u sina predsednika Aleksandra Vučića zbog jedne majice? Da li je vladavina prava kada Kurtijevi specijalci pucaju u leđa Dragiši Galjku, Miljanu Deleviću, Milanu Jovanoviću, braći Stojanović iz Gotovuše? Ili, kada brutalno pretuku srpsku decu Daru i Kristijana”, zapitao je Petković. Naglasio je da „hibridni rat koji Svećlja kukavički vodi iz Prištine protiv svega srpskog i posebno severa Kosova i Metohije”, rezultirao time da „nema tog čestitog Srbina koji bi ni javno ni tajno pristao da bude alibi Svećlji u njegovoj bolesnoj opsesiji okupacije severa i proterivanja Srba sa Kosova i Metohije”.
„To mu nikada neće uspeti”, poručio je Petković. Svečlja je ranije danas u intervjuu portalu Košev rekao da nije protiv srpskog naroda, već, kako tvrdi â€žšovinističkih projekata Srbije i kriminalaca”.

Ferstapen: Srećan sam što smo pobedili 11. put uzastopno
Vozač Red Bula Holanđanin Maks Ferstapen izjavio je danas da je srećan što je svom timu doneo pobedu na Velikoj nagradi Velike Britanije u šampionatu Formule jedan, prenosi Bi-Bi-Si.
Ferstapen je Red Bulu doneo 11. uzastopnu pobedu u Formuli 1, čime je ovaj tim izjednačio 35 godina star rekord Meklarena..
„Naravno da sam vrlo srećan što smo opet pobedili. Tu mislim i na 11. uzastopnu pobedu za ekipu. Mislim da je to prilično neverovatno, ali danas nije bilo tako jednostavno”, rekao je Ferstapen, koji je u Silverstonu stigao do šeste uzastopne pobede ove sezone.
Vozač Red Bula je ove godine zabeležio osam pobeda. Drugo mesto na VN Velike Britanije pripalo je vozaču Meklarena Landu Norisu.
„Veliko hvala celom timu napravili su neverovatan posao. Ništa od ovoga ne bi bilo moguće bez napornog rada koji su uložili. Stavili su me na tvrde gume, ne znam zašto - još su nejasni po pitanju nekih stvari”, rekao je Noris.
Vozač Mercedesa Luis Hamilton je stigao do trećeg mesta u Silverstonu.
„Hvala svima koji su me podržavali. Osetio sam energiju, osetio podršku i to je takođe razlog zašto smo se vratili ovde”, izjavio je Hamilton.
Prvo mesto u generalnom plasmanu vozača drži Ferstapen sa 255 bodova, dok je njegov timski kolega Serhio Peres osvojio 156.
Naredna trka u šampionatu F1 biće vožena 23. jula za Veliku nagradu Mađarske na stazi Hungaroring, prenosi Tanjug.

Na prelazu Gradina, na izlazu iz Srbije, čeka se četiri sata
Prema informacijama uprave granične policije u 17.15 časova, putnička vozila čekaju četiri sata na graničnom prelazu Gradina, na izlazu iz Srbije a na Preševu, na izlazu iz zemlje, putnička vozila i autobusi š zadržavaju 35 minuta, navode iz Auto-moto saveza Srbije (AMSS).
Teretna vozila najduže čekaju na Batrovcima, na izlazu iz Srbije i to dva sata dok se na prelazu Horgoš i Šid, na izlazu iz Srbije, zadržavaju 90 minuta.
Na ostalim graničnim prelazima nema dužih zadržavanja za sve kategorije vozila, prenose iz AMSS-a.

Višak 158 nastavnika
– U ovom trenutku imamo samo 158 ljudi u obrazovnom sistemu Republike Srbije koji nemaju časove. Moguće je da će taj broj biti i manji kada podvučemo crtu – videćemo ko je stekao uslove za penziju, ko se može angažovati u drugim školama i treća opcija će biti otpremnine – izjavio je juče na konferenciji za novinare ministar prosvete i nauke dr Žarko Obradović.
Prema podacima svih školskih uprava, u prošloj školskoj godini bilo je 4.867 nastavnika koji nisu imali pun fond časova. U međuvremenu je po rečima ministra raspoređeno 2.205 nastavnika, tako da je sada ostalo 2.682 radnika zaposlena u obrazovnom sistemu koja nemaju pun fond časova.
Obradović je rekao da, srećom, nisu tačne informacije sindikata koje su se pojavljivale u javnosti u protekle tri nedelje i da će se stanje u školama i dalje pratiti.
– U ovom trenutku postoje potrebe škola za novim radnicima – za 2.630 sa nepotpunim i za 1.151 zaposlenim sa punim fondom časova. Pošto je za raspisivanje konkursa potrebna naša saglasnost, mi ćemo svaki slučaj posebno proveravati da bismo utvrdili opravdanost takvog zahteva, a rešenje ćemo tražiti među ovim ljudima sa nepunim fondom časova – rekao je ministar i dodao da ni sada nisu sto odsto sigurni da je ovaj zahtev od 1.151 osobe u potpunosti tačan, jer postoji mogućnost da pojedini direktori čuvaju radno mesto za sebe.
Obradović je podsetio i da se već tri godine sprovodi akcija racionalizacije broja odeljenja, kojih je sada manje za 1.586. U odnosu na prethodnu godinu, broj odeljenja je manji za 394. On je rekao i da u ovom trenutku imamo 800 odeljenja u kojima ima pet i manje đaka, 1.556 odeljenja sa šest do 10 đaka i 1.739 odeljenja sa 11 do 15 učenika.
Na pitanje „Politike” kada će početi rangiranje univerziteta budući da Univerzitet u Beogradu ponovo nije uspeo da uđe na Šangajsku listu 500 najboljih, Obradović je rekao da će krajem oktobra u Beogradu biti organizovana međunarodna konferencija na tu temu, da se kriterijumi za rangiranje moraju promeniti, ali je priznao i da smo za neulazak u društvo najboljih sami krivi.
– Našom greškom, jedan broj radova nije naznačen kao da pripada UB što je kolektivno uticalo da ne budemo među prvih 500. S druge strane neophodno je da se promene i kriterijumi, koji trenutno daju prednost najbogatijim i najpoznatijim univerzitetima. Ja sam doveo u pitanje tu Šangajsku listu na nedavnoj međunarodnoj konferenciji, jer su diskutabilni kriterijumi angažovanje profesora koji imaju Nobela, saradnja s privredom, pitanje citiranosti tema iz zemalja koje im nisu interesantne i sl. – objasnio je ministar. 
S. Gucijan

Pismo: Srbija traži mere UN protiv pretnji Prištine
NjUJORK – Ministar spoljnih poslova Srbije Vuk Jeremić je, u pismu koje je uputio generalnom sekretaru Ujedinjenih nacija Ban Ki-munu, pozvao svetsku organizaciju da preduzme sve neophodne mere kako bi se sprečile jednostrane akcije kojima prete vlasti u Prištini i dodao da bi, u suprotnom, mogao biti ugrožen tekući dijalog.
„Pozivam UN da preduzmu sve neophodne mere da spreče bilo koju akciju koju ne odobre vršilac dužnosti specijalnog predstavnika generalnog sekretara ili Savet bezbednosti”, navodi se u pismu u koje je Tanjug imao uvid.
Jeremić je podsetio na niz zvaničnih najava koje su dale prištinske vlasti, da u petak 16. septembra nameravaju da jednostrano nametnu carinsku i graničnu policijsku kontrolu na administrativnim prelazima između severnog Kosova i centralne Srbije.
Prema njegovim rečima, Srbija je dobila obaveštenje da Kfor i Euleks nameravaju da olakšaju tu operaciju što bi, istakao je, predstavljalo teško kršenje njihovog statusno neutralnog mandata po rezoluciji 1244 Saveta bezbednosti UN.
„Odgovornost za posledice biće na vlastima u Prištini i onima koji imaju mandat i kapacitet da ih spreče. Ne sme se ponoviti neaktivnost od 25. jula kada međunarodna zajednica nije uspela da spreči neovlašćeni upad Prištine na sever Kosova”, naveo je šef srpske diplomatije.
On je ukazao da je imperativ da Euleks i Kfor nastave da deluju u skladu sa svim svojim ovlašćenjima i u okviru statusno neutralnog okvira UN.
U sadašnjim okolnostima, to zahteva od njih da preduzmu odgovarajuće preventivne mere protiv najavljenog unilateralizma , precizira se u pismu.
Srbija osuđuje nameru albanskih vlasti u Prištini da unilateralno promene stanje na terenu, istakao je Jeremić.
„Ako im se omogući da izvedu svoju unilateralnu akciju, nastavak dijaloga postaće nemoguć, kao i primena onoga što je već dogovoreno”, upzorio je Jeremić.
On je izrazio očekivanje da će se izbeći ta pretnja po regionalni mir i bezbednost, koju predstavljaju najave Prištine, a do koje dolazi manje od dva meseca posle neisprovociranog oružanog napada albanskih vlasti u pokrajini na sever Kosova 25. jula. Srbija ostaje privržena miru i stabilnosti u regionu, za čije održavanje, nema sumnje, najave Prištine predstavljaju ozbiljnu pretnju, napominje se u pismu.

Državni vrh: sprečiti probleme na severu KiM
Državni vrh Srbije na prekjučerašnjem sastanku kojim je predsedavao Boris Tadić dogovorio se o  paketu mera koje preventivno treba da spreče eventualne probleme na severu Kosova koji mogu nastati nakon 16. septembra kad prestaje da važi privremeni sporazuma sa Kforom.
Ovo je juče potvrdio zamenik premijera Ivica Dačić i ponovio da je dijalog jedini put za rešenje situacije na severu Kosova, a najava prištinskih vlasti da će postaviti carinike na administrativne prelaze Jarinje i Brnjak, kako je rekao, nameće potrebu da država Srbija reaguje i učini sve da ne dođe do novih sukoba.
Ministar je kazao i da je pogrešna pretpostavka da će Srbija dati sve da bi dobila kandidaturu za EU i da je sada pravi trenutak da se pitanje Kosova zaokruži. On je podsetio da prištinska vlada želi da zauzme sever Kosova i administrativne prelaze uz pomoć Euleksa i Kfora i da će Srbi u tom slučaju postaviti barikade.
Dačić je ponovio i da Srbija ima administrativne prelaze i kao primer naveo Merdare i prelaze kod Bujanovca i Medveđe i dodao „da možemo i mi na taj način da igramo”, ali je zapitao čemu to vodi. On je ocenio da je situacija dosta teška, jer su Srbiji vezane ruke, ali ako Srbija kaže da ne može ništa da uradi onda je to potvrda Hašimu Tačiju da on može da učini sve. Dačić je podsetio i da ova pitanja nisu bila na dnevnom redu prethodnog sastanka dva pregovaračka tima u Briselu.
Dragan Šutanovac, ministar odbrane, pre sastanka državnog vrha – kome nije prisustvovao – rekao je za „Novi magazin”: „Bojim se da bi, ako dođe do nasilja na severu Kosova, to mogao da bude uvod u probleme i na širem prostoru. A ako bi Priština pokušala da silom preuzme vlast na severu Kosova naša reakcija bi morala da bude znatno ozbiljnija i svakako da bi u toj situaciji morale da se donose izuzetno teške odluke”.
Otkrivajući elemente plana za primenu dogovora o carinskim pečatima, prištinska „Koha ditore” prenosi da službenici kosovske policije i carine na punktovima na severu neće imati nikakvu izvršnu već samo posmatračku ulogu.
U međuvremenu vlada Kosova juče je postigla sporazum sa Kforom, Euleksom i EU o otvaranju prelaza Jarinje i Brnjak na severu.
Komandire prelaza imenovaće vlada u Prištini, oni će imati saradnika za carinu i jednog za policiju ali, prema sporazumu, biće samo posmatrači i neće obavljati nikakvu dužnost na prelazima niti će primati naređenja od kosovskih zvaničnika. Sporazum će početi da se sprovodi kad vlada Kosova ukine embargo na robu iz Srbije, ali će ujedno privesti kraju stanje vojne zone, jer će na granici biti policija Euleksa.
Što se tiče prelaska robe, carinici će u početku biti raspoređeni samo na prelazu kod Brnjaka, jer onaj na Jarinju nema još uslove za rad. Odgovornost za primenu sporazuma imaju Kfor i Euleks, Kfor u delu deblokade puteva, a Euleks će se baviti granicom. Izvori vlade u Prištini su još naveli da će u početku komandiri graničnih prelaza na Brnjaku i Jarinju biti Albanci, a carinike će prebacivati helikopteri Kfora.
Dogovor o planu, kako prenosi „Koha ditore”, postigli su kosovski premijer Hašim Tači, predstavnik EU na Kosovu Fernando Gentilini, komandant Kfora Erhard Drevs, zamenik šefa Euleksa Andi Sparks i nekoliko ambasadora akreditovanih u Prištini.
To je potvrdio i kosovski premijer Hašim Tači izjavom za prištinski list „Kosova sot” da Euleks više neće biti glavni zakonski subjekt na severu Kosova, već da će od 16. septembra tu ulogu preuzeti kosovske institucije. On je još dodao da će akcija biti sprovedena na osnovu kosovskog ustava i zakona, kao i da će najpre početi da radi prelaz kod Brnjaka.
Ovakva predviđanja delom je potvrdio i državni sekretar Ministarstva za Kosovo i Metohiju Oliver Ivanović. On, međutim, veruje da će Priština verovatno odložiti slanje kosovskih carinika i policije na administrativne prelaze Jarinje i Brnjak.
Ivanović je rekao i da Priština tu akciju u suštini neće otkazati, što, po njemu, predstavlja prvi pozitivan signal da vlast u Prištini za jednostrane akte neće dobiti bezrezervnu podršku međunarodnih činilaca. Pod izgovorom da zavodi red na severu Kosova Priština će, smatra Ivanović, pokušati da promenom taktike zavara međunarodnu zajednicu, a istovremeno će nastaviti pritisak na Beograd.
A stanje na terenu menja se iz minuta u minut. Juče ujutru je ponovo konvoj od petnaestak vozila Kfora bio zaustavljen u Zvečanu, a saobraćaj između Leposavića i Kosovske Mitrovice bio je obustavljen. Taj kontingent mirovnih snaga i preksinoć je pokušao da stigne do krajnjeg severa Kosova, ali je na istom mestu zaustavljen, a nakon dvočasovnog zadržavanja vojnici Kfora su se vratili nazad.
Takođe, barikade koje su preksinoć postavljene na dve lokacije u severnom delu Kosovske Mitrovice juče ujutru su osvanule ojačane, barikade su i u Leposaviću, a lokalni Srbi, kako ističu, na taj način žele da spreče Kfor da na administrativne prelaze Jarinje prebacuje kontejnere potrebne za carinu.
Nakon sat vremena put je odblokiran i to u trenutku kada su lokalni Srbi dobili uveravanja od vojnika da konvoj Kfora zapravo ide u bazu Noting hil u blizini Leposavića.
Tanjug
------------------------------------
SNS, SRS i DSS traže sednicu Skupštine Srbije o severu
Srpska radikalna stranka, Srpska napredna stranka i Demokratska stranka Srbije traže da se hitno održi sednica Skupštine Srbije na kojoj bi se svi poslanici izjasnili o planu Srbije za slučaj da Priština pokuša da preuzme administrativne prelaze na severu Kosova.
---------------------------------------
Rasmusen danas na Kosovu
Generalni sekretar NATO-a Anders Fog Rasmusen doputovaće danas u Prištinu gde će se sastati sa komandantom Kfora Erhardom Drevsom i premijerom Kosova Hašimom Tačijem.

Stevanović i Milenić podneli ostavke na poslaničke funkcije
Narodni poslanici koalicije Zajedno za Šumadiju Veroljub Stevanović i Saša Milenić saopštili su juče da su podneli ostavke na poslaničke funkcije jer različita „nezavisna regulatorna tela prekrajaju izbornu volju građana”. Na konferenciji za novinare u Skupštini Srbije Milenić je rekao da Stevanović i on „demonstrativno napuštaju republički parlament” zbog „pritiska državnih organa i nezavisnih regulatornih tela da se prekroji izborna volja građana i izmeni sastav Skupštine Srbije”. 
On je rekao da će ih u parlamentu zameniti kandidati sa izborne liste Ujedinjenih regiona Srbije. Poslanici koalicije Zajedno za Šumadiju su bili deo poslaničke grupe URS. 
Stevanović i Milenić su bili u grupi od dvadesetak funkcionera na koje se odnosi nedavno objavljena odluka Ustavnog suda Srbije o duplim funkcijama. Na jučerašnjoj konferenciji za novinare Agencije za borbu protiv korupcije direktorka Zorana Marković kazala je da je zbog spornog člana zakona, koji je odlukom USS-a prestao da važi, u slučaju oko 1.300 funkcionera, koji su se zatekli na više funkcije 1. januara prošle godine, agencija morala da obustavi postupke upravo u pomenutih dvadesetak (15 poslanika Skupštine Vojvodine i pet iz Skupštine Srbije). Ostali slučajevi su rešeni.
„Sa objavljivanjem odluke u ’Službenom glasniku’ agencija je dobila mogućnost da nastavi postupak. Tih dvadesetak funkcionera ne moraju dodatno da obaveštavaju agenciju, jer su tu obavezu izvršili ranije”, rekla je Zorana Marković i dodala da neće biti novih rokova za funkcionere zatečene pre godinu i po dana na duplim funkcijama.
Najuporniji među njima, odnosno oni koju budu želeli da iscrpe sve proceduralne mogućnosti radi ostajanja na duplim funkcijama, moći će da „odugovlače” postupak najviše još dva i po meseca.
„Možda deluje razočaravajuće da dvadesetak ljudi na nekoliko meseci pred izbore prosto terate da poštuju pravila igre i da ne budu u najočitijem sukobu interesa, odnosno da istovremeno sede u zakonodavnom i izvršnom organu vlasti, ali to ima veliku simboličku ulogu”, rekao je predsednik Odbora Agencije za borbu protiv korupcije Zoran Stojiljković i dodao da je reč o nekoj vrsti kupovine vremena.
On je ocenio da će se funkcioneri sa duplim funkcijama teško odbraniti pod pritiskom javnosti i medija i da „već nevoljno daju izjave” da će napustiti jednu od funkcija. Istakao je da apsolutno ne stoji argumentacija da agencija ulazi u političke odnose i da će se princip braniti bez ikakvih izuzetaka. 
Obaveštavajući javnost o podnošenju ostavki, Saša Milenić je, međutim, juče naveo da Stevanović, koji je na čelu izborne liste i gradonačelnik Kragujevca, nije u sukobu interesa. Kako prenosi Beta, na konstataciju da su i njih dvojica glasali za zakon koji onemogućava obavljanje više funkcija, Milenić je odgovorio da ne odlaze pod pritiskom zakona već da „napuštaju parlament kako bi ukazali na ozbiljnost trenutka i postojanje borbe za građanske ideale”. 
Zakoni na koje se oni pozivaju su mnogo manje sporni od argumentacije kojom se taj pritisak opravdava, dodao je Milenić. 
U pismu predsednici parlamenta Slavici Đukić-Dejanović i generalnom sekretaru Veljku Odaloviću, stranka Zajedno za Šumadiju je istakla da je pritisak državnih organa i nezavisnih regulatornih tela na parlament državni udar i kao takav antiustavni čin, zasnovan na retroaktivnoj primeni zakona na parlamentarne izbore održane 2008. godine. 
Naveden je i stav koalicije Zajedno za Šumadiju da parlament „nema snage da odoli tom pritisku”, zbog čega demonstrativno napušta skupštinu kao čin upozorenja građana na alarmantnu situaciju u kojoj se nalaze parlamentarna demokratija i republika.
B. Baković
------------------------------
Bajatović nije u sukobu interesa
Suprotno medijskim napisima i uverenju javnosti, Dušan Bajatović, narodni poslanik z SPS-a i direktor JP „Srbijagas”, nije u sukobu interesa. On, prema rečima direktorke Agencije za borbu protiv korupcije Zorane Marković, ne spada u grupu od dvadesetak poslanika republičke i vojvođanske skupštine na koje se odnosi odluka Ustavnog suda. To znači da Bajatović može da zadrži obe funkcije, a i na vreme je prošle godine obavestio agenciju o svojim funkcijama.

Ivanović: Priština će najverovatnije odložiti akciju
BEOGRAD – Državni sekretar ministarstva za Kosovo i Metohiju Oliver Ivanović izjavio je jutros da će vlasti u Prištini najverovatnije odložiti slanje kosovskih carinika i policije na prelaze Jarinje i Brnjak.
„Vrlo je verovatno da će odložiti, ali ne i otkazati slanje svojih carinika i policije. To je ipak prvi pozitivan signal da vlast u Prištini neće dobiti baš bezrezervnu podršku međunarodnih činilaca kao što su se nadali”, rekao je Ivanović za RTV Pink.
Prištinski „Zeri” piše da se za dva dana odlaže akcija slanja kosovskih carinika i policije na prelaze Brnjak i Jarinje koju su prištinske vlasti najavljivale za 16. septembar.
Ivanović je ocenio da će vlasti u Prištini prilagođavati svoju taktiku sa situacijom i da će „animirati međunarodnu zajednicu da nama objašnjava da je njihova akcija zavođenje reda”.
Prema njegovim rečima, za veliki deo Srba sa Kosova uspostavljanje granice sa Srbijom bio bi „okidač” da napuste južnu pokrajinu.
„Srbi na Kosovu se apsolutno osećaju kao deo Srbije, okrenuti su srpskim institucijama. Južno od Ibra je druga situacija, jer se tamo uglavnom održava komunikacija i sa kosovskim i sa srpskim institucijama”, naveo je državni sekretar.
On je ocenio i da kriminal na severu Kosova „nije toliko opasan, koliko se o njemu priča i da je značajno manji od kriminala u Prištini”.
Analitičar Dušan Janjic jutros je za TV Pink ocenio da je sastanak predsednika Srbije s premijerom Mirkom Cvetkovićem, ministrima Ivicom Dačićem i Goranom Bogdanovićem i šefom Pregovaračkog tima Beograda Borislavom Stefanovićem zbog situacije na Kosovu dobra vest.
„Dobro je da su se konsultacije proširile izvan kabineta predsednika. Krizna je situacija i taj sastanak je sve u svemu dobra vest”, rekao je Janjić.

Libijski rat lažima
„Lično znam da su se srpski plaćenici borili u Bani Validu, Sirtu i Sabi”, izjavio je za zagrebački „Večernji list” Hasan Hajdar Dijab, izveštač tog lista iz Libije, dodavši „da je od svih stranih plaćenika koji su se borili na strani Gadafija najviše onih iz Srbije i Hrvatske”.
Ne znam je li uvaženi kolega Dijab lično prebrojavao sve plaćenike, pa tako zna kojih ima najviše, da li su mu oni svi odmah po komandi pokazali pasoše i putovnice, ili je već po fizionomiji čoveka zaključivao ko su balkanska braća po oružju, a ko ostala bratija.
Kako on to lično zna da su se u Bani Validu i Sirtu borili strani plaćenici iz Srbije i Hrvatske, kada borbi u Sirtu i oko Sirta još nije ni bilo, kada stranih novinara u Sirtu nema i kada ni jedan strani novinar još nije ni ušao u Bani Valid, jer su se pobunjenici samo približili Bani Validu i onda odmah i povukli? 
I kolega Hasan Dijab je sa udaljenosti od desetak kilometara locirao i prepoznao srpske i hrvatska plaćenike u Bani Validu? To se zove istraživačko novinarstvo.
U izjavi za hrvatske elektronske medije izveštač „Večernjeg lista”, Libanac, na prilično nemuštom hrvatsko-srpskom jeziku kaže da je on od pobunjenika saznao da su u Misurati pobunjenici streljali 12 srpskih i devet hrvatskih državljana, ali da on to nije lično i video. 
Dakle, veruje pobunjenicima, koji su nekoliko puta već saopštavali kako su zarobili tri Gadafijeva sina. A sinovi u Alžiru i u Nigeru.
Da cela priča o temi balkanske braće po oružju bude veselija i verodostojnija neki naši mediji imaju i ekskluzivnu izjavu pobunjeničkog komandanta u Misurati Abdel Aziza Madinija, koji navodno tvrdi „da su plaćenici za račun Gadafija stizali preko Tunisa i preko mora direktno u Libiju”. 
Neverovatno, kopneni put do tunisko-libijske granice kontroliše tuniska vojska, četiri ček-pointa su na putu od Džerbe do Ras Džedira, na svakom je stroga kontrola dokumenata svih putnika, pa i novinara. 
Pobunjenički vođa iz Misurate kaže „da su plaćenici Gadafija stizali i preko mora”? Čime su to stizali, podmornicama? Američka Šesta flota i ostali brodovi NATO-a, helikopteri i izviđački avioni, sateliti, sve to kontroliše celokupan akvatorij ispred Libije. Kada je stotinak Gadafijevih boraca 20. avgusta, kada je i počeo završni napad NATO-a i pobunjenika, pokušalo da iz zauzete Zavije pobegne nekakvim starim brodom put Tripolija, brod su avioni NATO-a odmah potopili. 
No, Madini ide i dalje u svojim tvrdnjama, a naši mediji to revnosno prenose, „kako je mnogo Srba snajperista bilo u Gadafijevim specijalnim jedinicama, a na početku ratovanja bilo je i srpskih pilota koji su učestvovali u bombardovanju Bengazija”. 
To što srpski piloti ne znaju da pilotiraju avionima Su-24, „miraž”, mig-23 i mig-25, nije ni važno. Važni su snajperisti, drugim rečima, čim se Srbin rodi umesto zvečke tutnu mu u ručice snajper, jer su Srbi snajperska nacija! 
To što svaki Arapin iz Egipta, Alžira, Sudana, Sirije može da bude odličan snajperista, to nema veze. To što Arapi fizički liče jedni na druge, što se lakše uklapaju u okolinu, nema veze. Jer, ima Srba i Hrvata koji liče na Arape, a svaki Srbin i Hrvat u Libiji zna i engleski i arapski, ili ima stalno pored sebe prevodioca koji mu kazuje šta da gađa. Naravno, iz snajpera.
Vrhunac priče jeste otkriće jednog našeg medija koji donosi svetsku senzaciju: da su plaćenici iz Srbije otišli u Libiju da se bore za Gadafija preko američke privatne kompanije „Blekvoter”.
Naš medij, istina kaže da „Blekvoter” radi za američku vladu, ali tvrdi „da je ta kompanija odvela srpske plaćenike u Tripoli i Misuratu”. Ispada da je kompanija, koja direktno radi za Pentagon, odvela plaćenike čoveku kojeg upravo Pentagon svakodnevno bombarduje avionima i krstarećim raketama. O ovome bi Pentagon morao da otvori hitnu istragu, jer mu rade iza leđa.
Naravno, u eri privatizacije ratovanja moguće je da neki Srbin i neki Hrvat budu i na ratištu Libije, ali to su individualci koji imaju pasoš, ili putovnicu, ali države Srbija i Hrvatska sa njihovim boravkom tamo nemaju nikakve veze. Njihov je izbor hoće li otići u Tunis na letovanje, ili će produžiti u Libiju u ratovanje. 
Kada je Beograd svojevremeno upitao Vašington kako su to 900 američkih državljana iz Njujorka, albanskog porekla, stigli na Kosovo da se početkom 1999. bore za OVK kao „Atlantska brigada”, odgovoreno je „da su američki državljani prvo otišli u Albaniju na letovanje”. Posle, malo zalutali preko granice. 
Zašto pobunjenici, odnosno nove vlasti u Libiji insistiraju na priči o srpskim i hrvatskim plaćenicima koji su se tukli za Gadafija? Pre svega, da bi se nekako napravio balans u tom sukobu, jer NATO je direktno ratovao za pobunjenike, a plaćenici za Gadafija. Koga je najlakše optužiti za tu plaćeničku rabotu, koga je najlakše medijski iskoristiti, šta će medijski najbolje odjeknuti? Pa bivši Jugosloveni, jer Gadafi je bio veliki prijatelj SFRJ i Tita, i to svi znaju. 
O prijateljstvu Sarkozija, Blera i Berluskonija sa pukovnikom, ma ko će o tome da piše u zapadnim medijima.
Medijski i propagandni rat u Libiji i oko Libije dostigao je vrhunac. Od lažnog Zelenog trga u Tripoliju, a zapravo napravljenog od kartona u Kataru, što je emitovala al Džezira, do nekoliko puta ponovljene gluposti u našim medijima „da je Gadafijeva žena Safija, rođena Farkaš, iz Mostara i da se Gadafi školovao u Mostaru”. 
Gadafi se nikada nije školovao u Mostaru, on je završio britansku vojnu akademiju Sendherst, njegova žena Safija je iz sela Bejda u brdima iznad Bengazija. Prvo što su uradili pobunjenici iz tog područja na početku rata jeste da su upali u to selo, opljačkali i zapalili joj rodnu kuću. A u Srbiji je Safija i dalje iz Mostara...

Otkrivene tajne Džeki Kenedi
Njujork – Audio trake Džeki Kenedi, snimljene samo nekoliko meseci posle ubistva njenog supruga, predsednika Džona F. Kenedija, prvi put su puštene u javnost, prenose agencije.
U intervjuima sa istoričarem Bele kuće, ona kaže da je borac za ljudska prava Martin Luter King bio „strašan čovek”.
Džeki Kenedi, koja je umrla 1994, kaže da DžFK nije posebno voleo potpredsednika Lindona Džonsona, a dala je svoje mišljenje i o drugim ličnostima svog vremena.
Ona se takođe seća kako se njen suprug šalio povodom pretnji da će biti ubijen.
Džeki Kenedi je svoju dušu otvorila pred savetnikom Bele kuće Arturom Šlezindžerom, govoreći u svom vašingtonskom domu četiri meseca pošto je DžFK ubijen u Dalasu, Teksas, 1963.
Intervju je prihvatila pod uslovom da bude objavljen mnogo godina posle njene smrti.
Osam sati snimljenog razgovora pretočeno je u knjigu „Žaklin Kenedi: istorijska konverzacija o životu sa Džonom F. Kenedijem” koja danas izlazi iz štampe.
Ona pamti oštre reči svog supruga o potpredsedniku Lindonu Džonsonu iz Teksasa, koga je nevoljno odabrao za broj 2 zbog potrebe da balansira podršku sa juga.
„Džek mi je katkad govorio. O bože, da li uopšte možeš da zamisliš šta bi se dogodilo zemlji da je Lindon predsednik”, kaže Džeki koristeći nadimak svog supruga, Džek.
Takođe je kritikovala dr Kinga sećajući se kako joj je Robert Kenedi, državni tužilac SAD, govorio da je prvak borbe za građanska prava bio pod uticajem alkohola na sahrani Džona Kenedija i kako se rugao misi kardinala Ričarda Kušinga.
„Podsmevao se kardinalu Kušingu, a (Robert) je rekao da je pijan. Ne mogu da vidim sliku Martina Lutera Kinga a da ne pomislim da je taj čovek strašan”.
Oštru kritiku imala je i prema svetskim liderima.
Francuski predsednik Šarl de Gol bio je „egomanijak” i „prkosan čovek”, dok je buduća premijerka Indije, Indira Gandi, bila „gorka, nekako agresivna strašna žena”.
Rekla je takođe da nije bilo lako udati se u porodicu Kenedija.
„Bila sam mu uvek teret. Svi su mislili da sam ja snob iz Njuporta koja ima natapiranu kosu, nosi francusku odeću i mrzi politiku.” Ali, posle ulaska u Belu kuću, situacija se popravila, kaže ona.
„Kada smo ušli u Belu kuću sve stvari koje sam dotle radila najednom su postale čarobne. On je mogao sa mnom da se ponosi jer sam ga činila toliko srećnim. To je i mene činilo srećnom. Bile su to najsrećnije godine.”
Ona se seća da je najbliže trenutke sa suprugom imala u vreme kubanske raketne krize 1962, kada su SAD i SSSR bili na ivici nuklearnog rata. Neki zvaničnici su svoje supruge evakuisali, ali prva dama je to odbila.
„Šta god da se dogodi, mi svi ostajemo ovde uz tebe”, seća se da je rekla mužu. „Čak i ako nema mesta u skloništu Bele kuće. Želim da budem uz tebe, da umrem uz tebe, i deca takođe, samo da ne živim bez tebe.”
Džeki Kenedi se takođe seća kako se Džon crnohumorno šalio u vezi sa tim da bude ubijen posle diskusije o legatu Abrahama Linkolna sa Dejvidom Donaldom, istoričarem sa Prinstona,.
DžFK je pitao da li bi Linkoln bio proglašen za velikog predsednika da nije bio ubijen. Istoričar je odgovorio da verovatno ne bi, jer bi Linkolnova reputacija svakako bila narušena problemima sa obnovom posle građanskog rata.

Barozo predlaže zajedničke obveznice
Brisel – Predsednik Evropske komisije Žoze Manuel Barozo najavio je da će predložiti korake za razrešenje dužničke krize evrozone, koju je nazvao „najozbiljnijim izazovom generacije”, prenose agencije.
On je rekao da će od 17 članica evrozone zatražiti da izdaju zajedničke obveznice, dopuštajući im da kolektivno pozajmljuju novac.
Ideju evroobveznica podržali su italijanski ministar finansija Đulio Tremonti i finansijer Džordž Soroš.
Nemačka ponavlja da je protiv te ideje.
Barozovi komentari prethodili su vanrednom konferencijskom linku između nemačke kancelarke Angele Merkel, francuskog predsednika Nikolasa Sarkozija i grčkog premijera Jorgosa Papandreua.
Od njih se očekuje odgovor na pitanje kako sprečiti poremećaje na tržištima izazvanih strahom od neizbežnog bankrota Grčke.
„Želim da potvrdim da će Komisija uskoro predstaviti opciju za izdavanje evroobveznica”, rekao je Barozo priznajući da ta mera po sebi nije dovoljna da razreši krizu.
Evropi je neophodan „federalistički trenutak”, rekao je on. „Ovo je borba za ekonomsku i političku budućnost Evrope... to je borba za integraciju”.
Govoreći u Evropskom parlamentu, Barozo je rekao da su politički procesi u evrozoni suviše spori za nestrpljiva tržišta.
On je zastupao stav da je za rešenje krize neophodno primeniti „zajedničke metode”, implicirajući više centralizovanog odlučivanja.
U međuvremenu, menjajući tradiciju, pet velikih razvijajućih ekonomija najavilo je raspravu o obezbeđivanju finansijske podrške Evropi. Lideri Brazila, Rusije, Indije, Kine i Južne Afrike sastaće se na godišnjem samitu MMF-a i Svetske banke.
Novi udar evro je juče doživeo kada je agencija Mudis snizila rejtinge francuskih banaka Kredi Agrikol i Sosiete Ženeral pozivajući se na njihovu preteranu izloženost dužničkoj krizi Grčke.

Milatović: Cilj posete Srbiji revitalizacija političkih odnosa
Predsednik Crne Gore Jakov Milatović poručio je večeras, na svečanom prijemu u Crnogorskoj kući u Beogradu, da, nakon poseta Evropskim institucijama i sedištu NATO u Briselu, dolazi u Beograd „u nameri da da doprinos revitalizaciji političkih odnosa dve zemlje”. Prisustvo predsjednika Vučića na mojoj inauguraciji 20. maja, ministra Dačića na Samitu u okviru Procesa saradnje u jugoistočnoj Evropi u Podgorici 27. juna, i ova moja prva poseta Beogradu u tako kratkom vremenskom periodu upravo idu u prilog unapređenju odnosa dve države”, naglasio je Milatović.
Ukazao je na to da je revitalizacija političkih odnosa važna za unaprjeđenje ekonomskih odnosa, što ima za rezultat direktne benefite za privredu i građane dve zemlje, navodi se u saopštenju iz Kabineta crnogorskog predsednika.
Milatović je podsetio da je Srbija Crnoj Gori ubedljivo najveći trgovinski partner, sa robnom razmenom od 764 miliona evra prošle godine, što predstavlja petinu ukupnog prometa robe sa inostranstvom. Srbija je za nas i najveće turističko tržište. U 2022. ostvareno je 435 hiljada dolazaka turista iz Srbije u Crnu Goru, što je udeo od 21 odsto od ukupnog broja dolazaka stranih turista. Kada govorimo o strukturi, najviše noćenja ostvarili su turisti iz Srbije, i to nešto iznad 3 miliona ili 25,5 odsto od ukupnog brojaâ€ś, rekao je Milatović. Dodao je da je Srbija prošle godine bila i najveći strani investitor u Crnoj Gori sa 137 miliona evra ili 12 odsto ukupne vrednosti stranih direktnih investicija, što je u odnosu na 2021. povećanje od 80 odsto.
Uprkos podacima koje sam izneo, sa Srbijom, koja je naš najznačajniji ekonomski partner, Crna Gora nema odnose na nivou ambasadora i to ne iz tehničkih razloga, već političkih, dve zemlje nemaju zajedničke granične prelaze, kao što imamo sa Bosnom i Hercegovinom i sa Albanijom, platni promet predstavlja ozbiljnu poslovnu barijeru, naše Mešovite komisije za rešavanje ovih naizgled tehničkih pitanja se ne sastaju godinama unazad, a nikada nije održana zajednička sednica Vlada dve zemlje, konstatovao je Milatović. On je poručio da su, uprkos svim izazovima, veze između građana i privrede Crne Gore i Srbije ostale jake i da je stoga odgovornost ali i obaveza na državnicima dve zemlje da te odnose ne remete, već da ih unapređuju. Istakao je da, osim tradicionalnih veza i bliskih odnosa, Crnu Goru i Srbiju trajno povezuju zajednički ciljevi, pre svega regionalna stabilnost i članstvo u Evropskoj uniji.
„Posvećenošću ovim ciljevima dajemo dobar zamah proevropskom razvoju Zapadnog Balkana. Uveren sam će politički odnosi Crne Gore i Srbije ići uzlaznom putanjom u periodu pred nama i da će to biti dobar zamajac za dodatno unapređenje ekonomskih, kulturnih i sveukupnih odnosa, rekao je Milatović. On je ukazao i na značaj jačanja veza sa zajednicom Crnogoraca u Srbiji i njihove povezanosti sa Crnom Gorom.
Kako je najavljeno, Milatović će se sutra, uz ceremonijalni doček ispred Palate Srbija, sastati sa predsednikom Srbije Aleksandrom Vučićem, a nakon toga i sa predsednikom Narodne skupštine Vladimirom Orlićem.
Predviđeno je da predsednik Crne Gore u okviru posete položi venac na Spomenik neznanom junaku na Avali uz vojne počasti, kao i da položi cveće ispred Osnovne škole „Vladislav Ribnikar”, prenosi Tanjug.

Viljnus zbog NATO samita kao tvrđava, sistemi Patriot usmereni ka Kaljiningradu
VILjNUS – NATO je pretvorio Viljnus, prestonicu Litvanije, u tvrđavu branjenu naprednim oružjem kako bi zaštitio američkog predsednika Džozefa Bajdena i druge lidere Alijanse na samitu sledeće nedelje, koji se održava 32 kilometra od litvanske granice sa ruskim saveznikom Belorusijom.
Više od 3.000 litvanskih vojnika brinuće o bezbednosti samita NATO-a u Viljnusu.
Šesnaest NATO saveznika poslalo je ukupno oko 1.000 vojnika da obezbeđuju dvodnevni samit 11. i 12. jula, koji se održava samo 151 km od same Rusije, prenosi Rojters.
 Mnogi od njih su poslali i napredne sisteme protivvazdušne odbrane koji nedostaju baltičkim državama.
„Bilo bi više nego neodgovorno da naše nebo bude nezaštićeno u trenutku kada Bajden i lideri 40 zemalja stižu“, rekao je predsednik Litvanije Gitanas Nauseda.
Nemačka je rasporedila 12 raketnih sistema Patriot, koji se koriste za presretanje balističkih i krstarećih raketa ili ratnih aviona.
Španija je dopremila sistem protivvazdušne odbrane NASAMS, Francuska šalje samohodne haubice Cezar, i uz Finsku i Dansku raspoređuje vojne avione u Litvaniji.
Ova zemlja je, uz Britaniju, isporučila sredstva protiv bespilotnih letelica.
Poljska i Nemačka su poslale snage za specijalne operacije pojačane helikopterima.
Drugi šalju opremu za borbu protiv bilo kakvih potencijalnih hemijskih, bioloških, radioloških i nuklearnih napada.
Litvanski predsednik vidi ove akcije saveznika kao potvrdu da je potrebno da NATO hitno uspostavi stalnu protivvazdušnu odbranu u baltičkim državama.
„Razmišljamo o tome šta će se desiti nakon završetka samita i radićemo sa saveznicima na stvaranju rotirajućih snaga za trajnu vazdušnu zaštitu“, rekao je on novinarima.
U selima pored beloruske granice, meštani su saopštili Rojtersu da se osećaju potpuno bezbedno, uprkos ponudi Minska da se tu nakon pobune smeste ruske plaćeničke trupe Vagner grupe i rusko nuklearno oružje.
Na aerodromu u Viljnusu, osam nemačkih raketnih bacača Patriot raspoređeno je sa cevima usmerenim u pravcu ruskog Kalinjingrada, a još dva prema Belorusiji.
„Znate gde se nalazite geografski i prilično dobro znate odakle pretnja dolazi. Litvanija je tražila od nas zaštitu samita, a takođe je NATO tražio pomoć od Nemačke. Ovo je naš odgovor“, rekao je potpukovnik Štefen Lib, komandant jedinice Patriota.
Litvanija je utrostručila jedinice pogranične straže na beloruskoj i ruskoj granici tokom leta, uz oficire iz Letonije i Poljske.
Dve zemlje su takođe poslale policiju da pomogne u patroliranju po Viljnusu.
Gradonačelnik Viljnusa je preporučio stanovnicima da odu na odmor van grada, ako žele da izbegnu gužve u saobraćaju, jer će veliki delovi centra prestonice biti zatvoreni tokom samita.
Kako javlja izveštač Tanjuga, deluje da su građani poslušali apel gradonačelnika, s obzirom na to da je na ulicama prisutan mali broj ljudi, policija patrolira i povremeno prolaze vozila pod njenom pratnjom.
Grad je okićen zastavama Litvanije, Ukrajine i NATO-a.

Zemljotres jačine 5,6 stepeni po Rihteru pogodio Tajvan
Zemljotres jačine 5,6 stepeni po Rihterovoj skali pogodio je danas Tajvan, saopštio je američki Geološki zavod.
Epicentar zemljotresa bio je 87 kilometara istočno od grada Hengčuna sa oko 31.200 stanovnika.
Do sada nema izveštaja o eventualnim žrtvama ili šteti.
Nije izdato upozorenje na cunami, preneo je Tas, prenosi Tanjug.

Petković: Svečlja kriminalizacijom Srba opravdava prisustvo parapolicije
Direktor Kancelarije za Kosovo i Metohiju Petar Petković ocenio je danas da je pokušaji ministra unutrašnjih poslova privremenih prištinskih institucija Dželjalja Svečlje da kriminalizuje Srbe sa severa KiM imaju za cilj da opravdaju, kako je naveo, protivpravno prisustvo parapolicijskih jedinica, „gde danonoćno terorišu srpski narod”.
„Lažni ministar, a pravi nasilnik i ekstremista Dželjalj Svećlja, zajedno sa njegovim okupacionim falangama preobučenim u odela Kosovske policije, jedini su kriminalci na severu Kosova i Metohije i tu nemaju šta da traže”, naveo je Petković u saopštenju. Poručio je da bi bilo najbolje da Svećlja „pođe od sebe i optužnice koja je godinama podignuta protiv njega zbog napada kamenicama na pripadnike tzv. Kosovske policije, ali i zbog prevrtanja vozila misije Euleks”.
Dodao je da bi Svećlja, umesto što „nezakonito da privodi Srbe navodnom poznanju pravde i prava”, trebalo prvo sam da prestane da beži od tog istog prava i pravde.
„Da li je sprovođenje reda i zakona to što je kukavički poslao svoje falange da duge cevi uperuju u sina predsednika Aleksandra Vučića zbog jedne majice? Da li je vladavina prava kada Kurtijevi specijalci pucaju u leđa Dragiši Galjku, Miljanu Deleviću, Milanu Jovanoviću, braći Stojanović iz Gotovuše? Ili, kada brutalno pretuku srpsku decu Daru i Kristijana”, zapitao je Petković. Naglasio je da „hibridni rat koji Svećlja kukavički vodi iz Prištine protiv svega srpskog i posebno severa Kosova i Metohije”, rezultirao time da „nema tog čestitog Srbina koji bi ni javno ni tajno pristao da bude alibi Svećlji u njegovoj bolesnoj opsesiji okupacije severa i proterivanja Srba sa Kosova i Metohije”.
„To mu nikada neće uspeti”, poručio je Petković. Svečlja je ranije danas u intervjuu portalu Košev rekao da nije protiv srpskog naroda, već, kako tvrdi â€žšovinističkih projekata Srbije i kriminalaca”.

Ferstapen: Srećan sam što smo pobedili 11. put uzastopno
Vozač Red Bula Holanđanin Maks Ferstapen izjavio je danas da je srećan što je svom timu doneo pobedu na Velikoj nagradi Velike Britanije u šampionatu Formule jedan, prenosi Bi-Bi-Si.
Ferstapen je Red Bulu doneo 11. uzastopnu pobedu u Formuli 1, čime je ovaj tim izjednačio 35 godina star rekord Meklarena..
„Naravno da sam vrlo srećan što smo opet pobedili. Tu mislim i na 11. uzastopnu pobedu za ekipu. Mislim da je to prilično neverovatno, ali danas nije bilo tako jednostavno”, rekao je Ferstapen, koji je u Silverstonu stigao do šeste uzastopne pobede ove sezone.
Vozač Red Bula je ove godine zabeležio osam pobeda. Drugo mesto na VN Velike Britanije pripalo je vozaču Meklarena Landu Norisu.
„Veliko hvala celom timu napravili su neverovatan posao. Ništa od ovoga ne bi bilo moguće bez napornog rada koji su uložili. Stavili su me na tvrde gume, ne znam zašto - još su nejasni po pitanju nekih stvari”, rekao je Noris.
Vozač Mercedesa Luis Hamilton je stigao do trećeg mesta u Silverstonu.
„Hvala svima koji su me podržavali. Osetio sam energiju, osetio podršku i to je takođe razlog zašto smo se vratili ovde”, izjavio je Hamilton.
Prvo mesto u generalnom plasmanu vozača drži Ferstapen sa 255 bodova, dok je njegov timski kolega Serhio Peres osvojio 156.
Naredna trka u šampionatu F1 biće vožena 23. jula za Veliku nagradu Mađarske na stazi Hungaroring, prenosi Tanjug.

Na prelazu Gradina, na izlazu iz Srbije, čeka se četiri sata
Prema informacijama uprave granične policije u 17.15 časova, putnička vozila čekaju četiri sata na graničnom prelazu Gradina, na izlazu iz Srbije a na Preševu, na izlazu iz zemlje, putnička vozila i autobusi š zadržavaju 35 minuta, navode iz Auto-moto saveza Srbije (AMSS).
Teretna vozila najduže čekaju na Batrovcima, na izlazu iz Srbije i to dva sata dok se na prelazu Horgoš i Šid, na izlazu iz Srbije, zadržavaju 90 minuta.
Na ostalim graničnim prelazima nema dužih zadržavanja za sve kategorije vozila, prenose iz AMSS-a.


  </body>
 </text>
</TEI>