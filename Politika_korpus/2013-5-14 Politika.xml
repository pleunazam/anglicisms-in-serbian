<TEI version="3.3.0" xmlns="http://www.tei-c.org/ns/1.0">
 <teiHeader>
  <fileDesc>
   <titleStmt>
    <title>The shortest TEI Document Imaginable</title>
   </titleStmt>
   <publicationStmt>
    <p>First published as part of TEI P2, this is the P5
         version using a namespace.</p>
   </publicationStmt>
   <sourceDesc>
    <p>No source: this is an original work.</p>
   </sourceDesc>
  </fileDesc>
 </teiHeader>
 <text>
  <body>
Milanu Đorđeviću  „Desanka Maksimović”
Žiri za dodelu nagrade „Desanka Maksimović”, u sastavu: Gojko Božović, Dejan Ilić, Predrag Petrović, Danica Vukićević i Radmila Lazić (predsednica), doneo je odluku da se nagrada „Desanka Maksimović” za 2013. godinu dodeli pesniku Milanu Đorđeviću (1954), za celokupno pesničko delo i doprinos srpskoj poeziji, za živu, dinamičnu pesničku prisutnost na srpskoj pesničkoj sceni već više od trideset godina, za vitalizaciju pesmotvornog jezika i oživotvorenje zapostavljene pesničke forme kakva je pesma u prozi.
Posebnost pevanja Milana Đorđevića, kaže se u obrazloženju žirija, ogleda se u čulnom, gotovo telesnom doživljaju sveta: „Reči pišem telom a ne crnim i plavim slovima/Pesme pišem telom a ne dalekim i hladnim rečima” („Hodanje”) i retkoj vizuelnoj, koloristički raznolikoj fascinaciji prirodom kao izvorištem života i lepote: „Kao seljak, ne razumem ono što ne vidim, ili što ne dodirujem ogrubelim dlanom”,kaže pesnik u pesmi „Kratkovidost”. Poezija Milana Đorđevića se tiče konkretnih aspekata čovekovog bivstvovanja i njegovih osnovnih vrednosti: života i smrti, ljubavi, prijateljstva, usamljenosti, stvaralaštva, prirode, gradskog života... Negujući moderan pesnički izraz, često se služeći ironijom i sarkazmom, pesnik demaskira pojavni svet oko sebe dajući šansu čoveku, i humanijim i istinitijim vrednostima njegovog življenja.
Afirmacija sveta i života: „Ovaj svet je meni kao gladnoj lutalici pregršt kupina u šumi” („Crveno grumenje”) u njegovoj poeziji progovara kroz epifanijske doživljaje ženskog tela ili prirode i predstavlja prave poetske obrede zaboravljene lepote retke u današnjem srpskom pesništvu. U njegovoj poeziji estetika i etika su nerazdvojivo povezane – tvoreći poeziju visoke moralne vertikale, zato njegovu poeziju možemo nazvati poezijom očovečenja u čemu nalazimo bliskost sa poezijom Desanke Maksimović.
O spomenici „Desanka Maksimović (1993–2013)”, govorio je Slobodan Ž. Marković, a zbornik radova „Poezija Duška Novakovića”, predstavila je Ana Ćosić Vukić. Predstavljena je i knjiga „Tufne” Vladimira Kopicla (1949), prošlogodišnjeg dobitnika nagrade „Desanka Maksimović”. Zbornik radova i knjigu izabranih pesama Vladimira Kopicla priredila je Mirjana Stanišić.
Nagrada će Milanu Đorđeviću biti uručena sutra u podne, u Brankovini.

Gitara „Bitlsa” ponuđena na prodaju
Gitara britanske grupe „Bitlsi”, na kojoj su na vrhuncu slave svirali Džon Lenon i Džordž Harison, biće ponuđena na aukcijsku prodaju u subotu 18. maja u „Hard rok” kafeu u Njujorku. Gitara rađena po meri, biće glavna „zvezda” aukcije „Muzičke ikone”, a procenjuje se da će dostići cenu od 200.000 do 300.000 dolara, saopštila je aukcijska kuća „Džulijen”. .
„Ovo je jedinstvena prilika da u nečiji posed dođe jedna od najređih memorabilija ’Bitlsa’, ikada, koja će biti ponuđena na aukciji”, dodaje se u saopštenju aukcijske kuće.
Harison je ovu „voksovu” električnu gitaru koristio dok je vežbao numeru „I Am The Walrus”, a Lenon dok je snimao video za „Hello, Goodbye”. Gitaru je Lenon 1967. godine poklonio inženjeru zvuka Janiju „Medžik Aleksu” Mardasu u „Epl rekordsu”.
Inače, na ovoj „muzičkoj” aukcijskoj prodaji naći će se i suveniri koji su pripadali Elvisu Prisliju, Dejvidu Bouviju, Majklu Džeksonu i bendu „Grejtful ded”.

Vlada odlučila: 60 ustanova kulture od nacionalnog značaja
BEOGRAD – Vlada Srbije na prošloj sednici donela je odluku da 60 ustanova kulture dobije status ustanova kulture od nacionalnog značaja, a među njima su Narodni muzej, Muzej savremene umetnosti, Jugoslovenska kinoteka, Jugoslovensko dramsko pozorište, Atelje 212...
Kako je Tanjugu rekao portparol Vlade Milivoje Mihajlović, vlada je tu odluku donela na sednici 30. aprila.
Status ustanova kulture od nacionalnog značaja stekli su: Narodni muzej u Beogradu, Istorijski muzej Srbije, Muzej savremene umetnosti, Etnografski muzej, Muzej primenjene umetnosti, Prirodnjački muzej, Muzej nauke i tehnike, Muzej istorije Jugoslavije, Muzej pozorišne umetnosti Srbije.
Na listi je i Muzej na otvorenom „Staro selo” Sirogojno, Muzej naivne i marginalne umetnosti u Jagodini, Muzej Vojvodine u Novom Sadu, Narodni muzej u Čačku i Valjevu, Narodni muzej Toplice, Muzej „Ras” u Novom Pazaru, Muzej u Prištini sa izmeštenim sedištem u Beogradu, Narodni muzej Kraljevo, Galerija slika „Sava Šumanović” u Šidu, Umetnička galerija „Nadežda Petrović” u Čačku, Spomen zbirka „Pavle Beljanski” u Novom Sadu, Galerija „Milan Konjović” u Somboru, Galerija savremene likovne umetnosti u Nišu, Moderna galerija u Valjevu.
Status su stekli i Republički zavod za zaštitu spomenika kulture u Beogradu, Pokrajinski zavod za zaštitu spomenika kulture u Petrovaradinu, Zavod za zaštitu spomenika kulture grada Beograda, Zavod za zaštitu spomenika kulture Niš, Zavod za zaštitu spomenika kulture Kraljevo, Zavod za zaštitu spomenika kulture Valjevo, Zavod za zaštitu spomenika kulture Sremska Mitrovica, Regionalni zavod za zaštitu spomenika kulture Smederevo, Međuopštinski zavod za zaštitu spomenika kulture Subotica.
Na listu su i Arhiv Srbije, Arhiv Jugoslavije, Arhiv Vojvodine, IStorijski arhiv grada Novog Sada, Jugoslovenska kinoteka, Narodna biblioteka Srbije, Biblioteka Matice srpske, Univerzitetska biblioteka „Svetozar Marković”, Matična biblioteka „Ljubomir Nenadović” u Valjevu.
Status ustanova kulture od nacionalnog značaja stekli su i Narodno pozorište u Beogradu, Srpsko narodno pozorište u Novom Sadu, Jugoslovensko dramsko pozorište, Narodno pozorište Subotica, Atelje 212, Zvezdara teatar, Pozorište „Boško Buha”, Beogradska filharmonija, Ansambl narodnih igara i pesama Srbije „Kolo”, Filmski centar Srbije, Zavod za proučavanje kulturnog razvitka, Jugokoncert, Centar za kulturu „Vuk Karadžić” Loznica, Centar lepih umetnosti „Gvarnerius”, Dom kulture „Mihajlo Pupin” Idvor, Zadužbina Ilije M. Kolarca i Kulturno prosvetna zajednica Srbije.
Predloge za ovaj status davala je Komisija koju je oformila Vlada ali je svoje mišljenje dao i Nacionalni savet za kulturu. Njihovi „spiskovi” bili su različiti što je prethodnih meseci izazvalo dosta polemika u javnosti, naročito u vezi sa Jugoslovenskim dramskim pozorištem koje je bilo na listi Saveta, ali ne i vladine Komisije.

Dolgopolov protivnik Đokovića u osmini finala Rima
RIM – Protivnik Novaka Đokovića u osmini finala masters turnira u Rimu biće Ukrajinac Aleksandar Dolgopolov, kome je Švajcarac Stanislas Vavrinka danas bez borbe predao meč drugog kola zbog povrede butnog mišića.
Dolgopolov zauzima 23. mesto na ATP listi i poražen je od srpskog tenisera u oba dosadašnja međusobna duela.
Ukoliko slavi u sutrašnjem meču, Đoković će u četvrtfinalu igrati sa pobednikom susreta između Čeha Tomaša Berdiha i Južnoafrikanca Kevina Andersona.
Đoković  lako do osmine finala mastersa u Rimu
RIM – Novak Đoković se plasirao u osminu finala turnira masters serije u Rimu pošto je danas u drugom kolu savladao Španca Alberta Montanjesa sa 2:0 u setovima - 6:2, 6:3.
Najbolji teniser sveta s lakoćom je obavio posao u startnom meču i bez ikakvih problema savladao španskog veterana nakon jednog sata i 10 minuta igre. Bila je to peta pobeda Đokovića u isto toliko dosadašnjih duela protiv 32. godišnjeg Montanjesa, trenutno 89. na ATP listi.
Posle nešto čvršćeg otpora na početku susreta, Montanjes je „načet” u petom gemu, kojeg je Srbin dobio bez izgubljenog poena. Usledio je potom i brejk Đokovića, takođe „s nulom”, i Španac nakon toga kao da je odustao od dalje borbe.
Svetski broj jedan je u nastavku duela superiornom igrom rutinski „dotukao” podređenog rivala, iskoristivši as udarcem prvu meč loptu.
Masters u Rimu igra se za ukupan nagradni fond od 3,2 miliona evra.
--------------------------------------------------
Đoković: Dobro je za početak
RIM – Najbolji teniser sveta Novak Đoković posle večerašnje pobede protiv Španca Alberta Montanjesa na startu mastersa u Rimu rekao je da je zadovoljan igrom, ali da zna da može i mora bolje.
„Bila je to dobra igra za start, ali znam da mogu i bolje i mislim da sam na dobrom putu. Ova pobeda mi mnogo znači, jer je prva posle tri nedelje i osvajanja Monte Karla, ali i zbog toga što dolazi posle ne baš sjajne nedelje u Madridu. U Rim sam došao još u sredu kako bih se što bolje spremio za ono što me očekuje ovde, ali i za ono što sledi, dva gren slema - Pariz i London“, rekao je Đoković na konferenciji za medije u Rimu.
On je dodao da je njegov zglob dobro, ali nije hteo da pravi poređenja između Rima i drugih turnira, pre svega Madrida, gde mu je domaća publika zviždala prošle nedelje na meču protiv Bugarina Grigora Dimitrova.
„Ne, ne bih da poredim nekoliko turnira, da ih imenujem, pa da onda neko nešto izvuče iz konteksta. Osećam da mi je prijatnije da igram na nekim turnirima gde imam veću podršku, ali gde god da igram trudim se da dajem sve od sebe. Na ovom nivou podrška navijača znači, jer može da odluči neizvesne mečeve“, poručio je Đoković.
Prema njegovim rečima, kalendar na ATP turu je zgusnut, ali da bi se napravile neke promene moralo bi nešto da se žrtvuje.
„Ako neko nešto dobije, onda bi trpeo drugi turnir. Ima stvari koje bi mogle da se promene ako bi se mi igrači držali zajedno. Tenis je globalan sport, ima potencijal u svim aspektima i trebalo bi to iskoristiti. Ponekad se primećuje konzervativan pristup, ja poštujem tradiciju, ali verujem da bi se mogle napraviti neke promene u duhu modernog vremena i za dobrobit tenisera“, zaključio je Đoković.

Preokret Troickog
Kada je Janko Tipsarević u poslednji čas otkazao učešće u Rimu pre planiranog meča sa Viktorom Troickim, to je delovalo loše za obojicu. Međutim, Troickog nije zabrinuo novi rival, opasni i bolje rangirani Čeh Lukaš Rosol (33), pa ni gubitak prvog seta sa 6:3. Drugi set je dobio vrlo ubedljivo, 6:1, a treći sa 6:4.
U drugom kolu protivnik mu je Letonac Ernests Gulbis, bolji na startu od Finca Jarka Nieminena, a naš teniser deluje spremno da nastavi sa uzlaznom linijom:
– Igram dobro na poslednjim turnirima. Radio sam puno i taj rad se sada pokazuje. Gulbis napreduje ove godine, igra brzo, servira jako dobro. U Rimu je imao i najbolji rezultat u karijeri, polufinale, ali ja se osećam dobro i to je najvažnije.
Lukaš Rosol je nije iskoristio srećnu okolnost što je preuzeo Tipsarevićevo mesto, a potom su upravo Troicki i Rosol dobili upražnjeno mesto u igri parova i sinoć startovali protiv Noula i Polašeka.
Inače, Tipsarević je otkazom zbog zdravstvenih problema prepustio deseto mesto na svetskoj listi Stanislasu Vavrinki koji je prebrodio loš početak meča sa Berlokom i ostao u Rimu.
Na Novaku Đokoviću se nisu videli tragovi madridskog poraza u susretu sa Špancem Montanjesom: 6:2, 6:3. Nije se ponovilo ni špansko zviždanje u Rimu, gde naš teniser redovno ima veliku podršku i simpatije italijanskih navijača, kojima se na kraju zahvalio. Protiv Montanjesa se zagrevao samo u prva tri gema, kada je Španac uložio sve svoje adute, oduzeo mu servis i poveo sa 2:1. Kada je najbolji teniser sveta preuzeo konce, u prvom setu nije Špancu prepustio više ni jedan gem, a u drugom nije previše forsirao od trenutka kada je obezbedio prednost. Dozvoljavao je Montanjesu da realizuje svoje servise i održao razliku do 6:3. Sledeći protivnik mogao bi da mu bude upravo Stanislas Vavrinka, igrač koji je za nedelju dana načinio najveći napredak u vrhu, od 15. do 10. mesta.
I, dok se Đoković u Rimu oporavio od poraza protiv Dimitrova u Madridu, Bugarin nije – od te pobede. Teniser koji je preko noći proglašen za novog bugarskog sportskog heroja izgubio je lako od Gaskea 6:4, 6:4.

Ivković: Igranje za nacionalni tim je čast
BEOGRAD – Selektor košarkaške reprezentacije Srbije Dušan Ivković rekao je danas da je sa kandidatima za tim za Evropsko prvenstvo razgovarao o njihovom zdravstvenom stanju, formi i statusima u klubovima i da ima dovoljno vremena da se eventualne povrede saniraju.
Ivković je nedavno posetio srpske igrače u moskovskom CSKA, Nenada Krstića, Miloša Teodosića, Vladimira Micova i Zorana Ercega, a razgovorao je i sa Nemanjom Bjelicom čija ekipa, Kaha Laboral je u tom trenutku boravila u Moskvi.
Selektor je razgovarao i sa srpskim igračima u Istanbulu, Urošem Tripkovićem (Fenerbahče), Duškom Savanovićem (Efes) i Vladimirom Štimcem (Banvit).
„Razgovori u Moskvi i Istanbulu bili su veoma kvalitetni i otvoreni, ali nijednom nije postavljeno pitanje da li neko želi da igra za reprezentaciju Srbije, jer je to nešto što se podrazumeva i predstavlja veliku čast za svakog sportistu. Siguran sam da je to velika želja svakog našeg potencijalnog reprezentativca”, kazao je Ivković za sajt Košarkaškog saveza Srbije (KSS).
Pojedini mediji su objavili da su Erceg i Micov odbili da igraju za nacionalni tim zbog povreda, a da se iz istog razloga dvoumi Savanović.
„Razgovarali smo o njihovim profesionalnom statusu u klubovima, jer je jako bitno da igrači kada dođu na pripreme imaju rešeno to pitanje. Druga tema bila je njihova trenutna forma i zajednički smo napravili kraću analizu trenutne situacije i mogućnosti da se ona unapredi. Pričali smo i o zdravstvenom stanju, pošto su sezone izuzetno duge i naporne”, naveo je selektor.
Ivković je dodao da će lekarska komisija KŠ pokušati da pomogne svim kandidatima koji imaju zdravstvene probleme.
„Itekako vodimo računa o tome da igrači imaju mogućnost da se oporave i odmore od dugih sezona, a u konsultaciji sa našom zdravstvenom komisijom, tražimo najbolje načine da se eventualne povrede saniraju”, zaključio je Ivković.
Evropsko prvenstvo u Sloveniji održaće se od 4. do 22. septembra, a Srbija je u grupi sa Litvanijom, Crnom Gorom, Bosnim i Hercegovinom, Makedonijom i Letonijom.

RSS odlučio: Završni turnir Kupa u Pančevu
BEOGRAD – Odbor za hitna pitanja Rukometnog saveza Srbije (RŠ) doneo je danas odluku da završni turnir Kupa Srbije za muškarce bude održan u Pančevu, umesto u Zubinom Potoku kao što je ranije bilo planirano.
„Sagledavši celokupnu situaciju, te bezbednosne, političke i sportske razloge, a ne želeći da niti klubovi niti savez snose bilo kakve sankcije od strane Evropske rukometne federacije, RSS je odlučio o promeni mesta odigravanja turnira. Želja takmičarske komisije RSS koja je donela odluku o mestu odigravanja, svakako nije bila želja za provokacijom, niti izazivanja bilo koje vrste problema sa Federacijom Kosova, već promovisanje rukometa i sporta”, navodi se u saopštenju RSSposle današnje elektronske sednice.
Ističe se i da će RSS, bez obzira na promenu mesta odigravanja turnira, i dalje pomagati Rukometni savez Kosova i Metohije i klubove sa ovog područja.
RSS se zahvalio rukometnim radnicima RS Kosova i Metohije, ministarstvu omladine i sporta Kancelariji za Kosovo i Metohiju, kao i vladi Srbije na podršci i saradnji po ovom pitanju.
Završni turnir Kupa održaće se 18. i 19. maja, a u polufinalu se sastaju Zaječar - Vojvodina i Crvenka Partizan.
Prvobitnom predlogu RSSda turnir bude održan u Zubinom Potoku usprotivila se Evropska rukometna federacija (EHF).

Finale LE: Čelsi i Benfika - borba za trofej i istoriju
AMSTERDAM – Fudbaleri engleskog Čelsija i portugalske Benfike sastaće se sutra u Amsterdamu u borbi za trofej Lige Evrope, a ovaj duel biće i sudar dva srpska internacionalca Branislava Ivanovića i Nemanje Matića.
Obe ekipe su sezonu počele takmičenjem u LŠ, ali su zbog lošijih rezultata u grupnoj fazi sreću morale da potraže u „utešnoj” Ligi Evrope.
Ukoliko Čelsi trijumfuje sutra u Amsterdamu postaće prvi tim koji je godinu za godinom osvojio Ligu šampiona, pa Ligu Evrope.
Takođe, Čelsi bi mogao da postane tek četvrti klub u istoriji koji je osvojio sva tri klupska takmičenja pod okriljem UEFA. To su do sada uradili Juventus, Ajaks i Bajern.
„I dalje navijam za Benfiku kada igra u domaćim takmičenjima, ali ja sam sada igrač Čelsija i ne želim da razmišljam o bilo kojoj drugoj ekipi. Pre meča možete da se šalite sa svima, ali kada duel počne, razmišljate samo kako da pobedite. U ovom finalu daću sve od sebe da Čelsi pobedi”, kazao je vezni igrač Čelsija Ramireš, koji je prethodno igrao za Benfiku.
Isti slučaj je i sa štoperom Čelsija Davidom Luizom, koji je od 2007. do 2011. godine igrao za lisabonske „orlove”.
Prošle sezone Čelsi je u prvom meču četvrtfinala LŠ u Lisabonu slavio sa 1:0, dok je u Londonu bilo 2:1 za domaći tim. Menadžer Čelsija Rafa Benitez već je jednom osvajao ovaj trofej sa ekipom Valensije u sezoni 2003/2004, ali se ovo takmičenje tada još zvalo Kup UEFA.
Lepu priliku da podigne još jedan važan trofej u karijeri imaće i kapiten reprezentacije Srbije Branislav Ivanović.
Ekipa Benfike takođe će imati ogroman motiv da trijumfuje u Amsterdamu, pošto navijači lisabonskog kluba na evropski trofej čekaju još od 1962. godine i osvajanja tadašnjeg Kupa šampiona.
„Osvajanje Lige Evrope bio bi jedan od najvažnijih trenutaka u istoriji kluba i mnogo bi značio igračima i navijačima. Drago mi je što igramo baš protiv Čelsija, jer u toj ekipi ima nekoliko momaka sa kojima sa radio u prošlosti”, poručio je trener Benfike Žorž Žezus.
Lisabonski klub već jednom je igrao u finalu ovog takmičenja, 1983. godine, ali je tadašnji Kup UEFA osvojio drugi londonski klub Totenhem.
Ipak, Benfika ima i dobar razlog da se pozove na tradiciju, pošto je drugi i, za sada, poslednji trofej u Evropi, Kup šampiona osvojila 1962. godine baš pobedom u Amsterdamu nad madridskim Realom od 5:3.
Očekuje se da u startnoj postavi Benfike sutra bude i srpski internacionalac Nemanja Matić koji je takođe svojevremeno bio član Čelsija u sezoni 2009/2010.
Sutrašnja finalna utakmica Lige Evrope igra se od 20.45 na Amsterdamskoj areni.

Niko ne pomišlja na zanat
Učenik sam osmog razreda Osnovne škole „Ujedinjene nacije” na Ceraku u Beogradu i kao i svi moji drugovi iz razreda razmišljam koju ću školu nastaviti.
Postoje dve opcije koje sam izabrao, Petnaesta beogradska gimnazija i Peta ekonomska škola. Još nisam sasvim siguran između te dve škole koju ću upisati. Ako upišem gimnaziju biće to društveni smer, jer mi dobro idu strani jezici. Još od prvog razreda osnovne škole išao sam i na privatne časove, tako da engleski znam dobro.
O Petnaestoj gimnaziji čuo sam da je dobra škola od starijih drugova koji idu u tu školu, i da su profesori dobri. Takođe, dosta društva iz škole upisaće tu školu, pa je i to jedan od razloga što bih voleo da je upišem. Peta ekonomska škola je blizu moje kuće, takođe sam čuo da su nastavnici dobri, da se dosta uči, ali se toga ne plašim. Važno je da nema fizike i hemije, jer to su predmeti koje baš ne volim da učim.
U našu školu su dolazili profesori iz raznih škola da predstave kakve su zapravo te škole, kako bismo se odlučili da upišemo baš nju. Tako smo mogli da saznamo nešto više o tim školama. Takođe, posećivali su nas i iz nekih privatnih srednjih škola, ali je malo mojih drugova zainteresovano da ih upiše. Moji roditelji nemaju ništa protiv ako baš želim da se upišem u neku od te dve škole, ali mi predlažu srednju tehničku školu „Nikola Tesla”. Ja sam u školi radio test, kao i moji drugovi. Cilj testa je bio da nam pomogne u izboru škole.
Za četiri minuta trebalo je da navedemo 40 primera iz raznih oblasti. Test sa uradio dobro, bio sam među najboljima. Zanimljivo je da su rezultati pokazali da mi mnogo bolje idu prirodne od društvenih nauka, ali to nije moje interesovanje.
Ja za sada ne znam čime bih se u životu bavio i koje bih zanimanje odabrao. Sada razmišljam samo o tome u kojoj školi bih mogao da učim, a kasnije ću doneti odluku šta ću studirati. Moji drugovi su zainteresovani da upišu različite škole. Oni koji treniraju fudbal i košarku pokušaće da upišu sportsku gimnaziju. Neki žele da upišu elektrotehničku školu, a najviše je onih koji bi da upišu poslovno-pravni smer u Ekonomskoj školi. U medicinsku školu radije će konkurisati devojčice. Neke moje drugarice hoće da upišu školu za negu lepote, a jedan drug tehnoart smer. O zanatima niko ne govori, niti želi da ih upiše, sem jedne drugarice koja hoće da upiše školu za frizere. Niko nije pomenuo da želi da bude vodoinstalater, keramičar.
Većina će upisati školu na predlog roditelja. Moj drug kaže da hoće da ide u ekonomsku ili gimnaziju i završi prava, jer mu tata ima advokatsku kancelariju u kojoj će i on da radi.
Naravno, to su naše želje, ali da li ćemo uspeti da upišemo školu koju želimo, zavisi od rezultata završnih ispita. U školi još nisu počele pripreme, ali mi se sami spremamo da što bolje položimo testove. Skoro svi uzimamo privatne časove iz matematike i srpskog jezika.
Učenik osmog razreda Osnovne škole ’„Ujedinjene nacije’’ iz Beograda
Dušan Dragićević
(Pripremila: M. E.)

Andželina Džoli preventivno odstranila dojke
Uplašena saznanjem da nosi „neispravni” gen koji povećava rizik od raka, Andželina Džoli (37) je nedavno odstranila obe dojke. Javnost je o tome obavestila u autorskom tekstu objavljenom prekjuče u „Njujork tajmsu”. Ispovest pod naslovom „Moj medicinski izbor” izazvala je mnogo komentara podrške, posebno žena sa sličnim porodičnim traumama.
Glumica je počela tekst sećanjem na svoju majku, koja je preminula u 56. godini posle desetogodišnje borbe protiv raka jajnika. Otkriće da i sama ima genetsku mutaciju gena BRCA1 i procene lekara da sa ovakvim genetskim materijalom ima šanse od 87 odsto da oboli od raka dojke i 50 odsto od raka jajnika doveli su je do ove teške odluke.
„Kada sam saznala kakva mi je realnost, odlučila sam da budem proaktivna i da svedem rizik na najmanju meru,” navela je glumica.
Tromesečne hirurške procedure završene su krajem aprila ugrađivanjem implantata. Postupak je sve vreme držala u tajnosti, ali sada želi da ga podeli kako bi pomogla ženama.
„Želela sam da ispričam drugim ženama da odluka da uradim mastektomiju nije bila laka. Ali sam srećna što sam je donela. Šanse da dobijem rak dojke su mi pale sa 87 na ispod pet odsto. Sada mogu da kažem svojoj deci da ne treba da brinu da će me izgubiti zbog raka,” poručila je ambasadorka dobre volje Unhcra, dobitnica Oskara za epizodu u filmu „Neprilagođena”.
Džolijeva je naglasila da je dvostruka mastektomija nije učinila manje ženstvenom i zahvalila je svojoj deci i Bredu Pitu na ljubavi i podršci koju su joj pružili.
„Ne osećam se manje ženom. Osećam se osnaženo što sam napravila izbor koji ni na koji način ne umanjuje moju ženstvenost. Pišem ovo jer se nadam da će ženama koristiti moje iskustvo. Rak je i dalje reč koja unosi strah u srca i izaziva osećaj bespomoćnosti, ali danas je analizom krvi moguće utvrditi da li ste podložni raku dojke ili jajnika i u skladu s tim delovati,” poručila je zvezda filmova „Lara Krof” i „Gospodin i gospođa Smit”.
Šef britanske diplomatije Vilijem Hejg juče je pohvalio hrabrost Džolijeve i spremnost da svoje iskustvo podeli dajući inspiraciju drugim ženama. Hejg je s glumicom boravio u humanitarnoj misiji u DR Kongu u martu u vreme kada je već bila u proceduri višestrukih zahvata, ali kaže da ona ničim nije odavala kroz šta prolazi.
-----------------------------------------------------------------
Poznate žene inspirišu na borbu
Mnoge poznate glumice, podvrgle su se proteklih godina preventivnom odstranjivanju dojki i javno o tome govorile. Među njima su Šeron Ozborn, zvezda rijaliti programa i supruga rokera Ozija Ozborna, i američka TV glumica Kristina Eplgejt, veliki zagovornik ranog otkrivanja i genetskog testiranja za rak dojke.
Glumica i rediteljka Keti Bejts preživela je rak dojke i jajnika i dvostruku mastektomiju.
Olivija Njuton Džon, zvezda mjuzikla „Brilijantin”, obolela je od raka 1992. zbog čega joj je urađena delimična mastektomija i rekonstruktivna operacija. Ona sada ima sopstvenu fondaciju za borbu protiv raka.
Britanska pevačica i glumica Mišel Hiton prošle godine je preventivno odstranila obe dojke posle genetskih analiza, a najavila je da će odstraniti i jajnike kada bude rodila još jedno dete.
-----------------------------------------------------------------
Retke preventivne mastektomije u Srbiji 
Sa lekarske i naučne strane, onkolog Vladimir Kovčin podržava odluku koju je donela slavna glumica i kaže da je to jedan od budućih trendova.
– U njenom slučaju je verovatno dobro urađena analiza i ona je donela odluku. U SAD se to rutinski radi ne samo među poznatima. Znam nekoliko žena koje su kod nas uradile preventivnu mastektomiju. Ipak ne mogu da kažem ni da ni ne dok se ne dokaže naučna opravdanost. Malo je žena koje su to uradile i nema studija koje bi nam u dugom praćenju otkrile da li su te žene kasnije obolele od tog ili nekog drugog kancera – kaže dr Kovčin.
Testiranje se preporučuje ženama kod kojih se na osnovu anamneze sumnja na nasledni karcinom.
– Ukoliko je rezultat pozitivan, rekao bih pacijentkinji da preventivna mastektomija postoji kao mogućnost i da se to u svetu rutinski radi. Ne bih joj sugerisao operaciju. To bi bila moja preporuka, ali odluku mora da donese žena – kaže dr Kovčin, direktor KBC „Bežanijska kosa”.
Ove skupe analize se ne rade o trošku države. U Institutu za onkologiju i radiologiju obavljaju se kao naučno istraživački rad, što ograničava broj žena koje mogu da budu testirane. Zbog nerešenog problema finansiranja i zastarele mašine na rezultate se čeka više meseci.
„Između 30 i 50 žena godišnje se kod nas registruje sa potrebom da se odrede promene u BRCA genima. Međutim, mnogo je veći broj onih koje dolaze, a nema potrebe za testiranjem, zato što ne postoji nasledna predispozicija”, rekla je za Tanjug načelnica Odeljenja za eksperimentalnu onkologiju dr Mirjana Branković-Magić.
Žene koje dobiju pozitivne nalaze se uglavnom opredeljuju za praćenje, ne i za odstranjivanje dojki.
U privatnoj laboratoriji „Konzilijum” analiza gena BRCA1 košta oko 51.000 dinara, a BRCA2 – 67.000. Od 2008, od 113 testova 65 je bilo pozitivno.
Direktorka Drina Topalov kaže da je cena visoka jer su u pitanju veliki geni, a visoki su i troškovi nabavke reagenasa.
– Do pre nekoliko godina je postojala etička dilema da li nekome treba reći da ima povećan rizik da oboli od raka pa da živi u strahu. Sada te dileme više nema. Veći rizik ne znači da će bolest da se razvije, ali bar ta osoba može da promeni način života i isključi druge faktore rizika – kaže Topalov i dodaje da bi preduzela isto što i Andželina Džoli kad bi znala da nosi mutirani gen.
U Srbiji, 26 odsto svih obolelih i 17,5 odsto svih umrlih žena od malignih tumora imaju dijagnozu karcinoma dojke. Pet do deset odsto svih karcinoma dojke povezuje se sa mutacijama u genima BRCA1 i BRCA2. Na svetkom nivou, jedna od osam žena može da očekuje da će da oboli od raka dojke (12,4 odsto), a kod onih sa mutacijom pomenutih gena šanse rastu na 87 odsto. S mutacijom istog gena raste i rizik od raka jajnika sa 1,4 na 15 do 40 odsto.

Na prelazu Gradina, na izlazu iz Srbije, čeka se četiri sata
Prema informacijama uprave granične policije u 17.15 časova, putnička vozila čekaju četiri sata na graničnom prelazu Gradina, na izlazu iz Srbije a na Preševu, na izlazu iz zemlje, putnička vozila i autobusi š zadržavaju 35 minuta, navode iz Auto-moto saveza Srbije (AMSS).
Teretna vozila najduže čekaju na Batrovcima, na izlazu iz Srbije i to dva sata dok se na prelazu Horgoš i Šid, na izlazu iz Srbije, zadržavaju 90 minuta.
Na ostalim graničnim prelazima nema dužih zadržavanja za sve kategorije vozila, prenose iz AMSS-a.

Tesla i Karađorđevići
Dr Oliver Subotić*
Dok sam iščitavao primarne izvore za potrebe pisanja knjige „Tesla: Duhovni lik”, imao sam prilike da se lično uverim u ono što su gotovo svi Teslini biografi u manjoj ili većoj meri uočili u njegovoj ličnosti, a to su izrazite „oscilacije” (neretko i protivrečnosti) u raznim temama. Ipak, primetio sam da postoji nekoliko tema u kojima, slikovito rečeno, ne postoje „sinusoide” i izražene „amplitude”, već isključivo „linearna funkcija”. Jedna od tih retkih tema gde Tesla pokazuje jasnu konstantu u stavovima je odnos prema srpstvu, Kraljevini Jugoslaviji i Kraljevskom domu Karađorđevića.
Nikola Tesla je tokom američkog perioda svog života postao izrazit kosmopolita, ostavši istovremeno srpski patriota. Tokom američkog perioda se formirao i kao ubeđeni srpsko-jugoslovenski monarhista, te je poput većine srpskih intelektualaca tog vremena vatreno podržavao koncept Kraljevine Jugoslavije i bio veliki poštovalac kraljevske loze Karađorđević. To poštovanje se već može uočiti u dostupnim dokumentima iz perioda Prvog svetskog rata, kada on izražava divljenje podvizima srpske vojske predvođene svojim nezaboravnim voždom, kraljem Petrom Prvim Oslobodiocem. Tako, povodom inicijative jeromonaha Nikolaja Velimirovića iz 1915. godine, da zajedno sa Mihajlom Pupinom i Pajom Radosavljevićem potpiše „Vidovdanski proglas” i pozove Srbe u SAD da pomognu svojim sunarodnicima na Balkanu, Tesla iznosi stav da bi taj apel američki Srbi najpre poslušali ako bi ga potpisala dva srpska kralja: Petar Karađorđević i Nikola Petrović.
Ličnost u kraljevskoj lozi Karađorđević, koju je Tesla posebno izdvajao, bio je kralj Aleksandar, koji ga je odlikovao Ordenom Jugoslovenske krune prvog stepena 1931. godine. Kralja Aleksandra je doživljavao kao vladara koji je uspeo da napravi snažnu državu (Kraljevinu Jugoslaviju) i ujedini tri balkanska naroda (Srbe, Hrvate i Slovence). U svom posmrtnom slovu Kralju Mučeniku, objavljenom 1934. godine u „Njujork tajmsu”, Tesla ovako zbori: „Poput Vašingtona, bio je sposoban i neustrašiv general koji je oslobodio svoju zemlju od ugnjetavanja; poput Linkolna bio je mudar i patriotski vođa koji je pretrpeo mučeništvo.” Tesla je, pritom, verovao da će mučenička krv kralja Aleksandra definitivno ujediniti narode Kraljevine Jugoslavije (što se, kao što je dobro poznato, nije desilo). Sa druge strane, strahovao je za jedinstvo mlade države, zbog čega je javno podsetio sve Hrvate i Slovence na činjenicu da je njihova sloboda kupljena cenom srpske krvi u Prvom svetskom ratu. Kralj Aleksandar je za Teslu bio i ostao ličnost koja zaslužuje da bude na „pijedestalu srpskih velikana” – pišući pozdravno pismo Srbima u Geriju (Indijana, SAD) uoči Drugog svetskog rata, on za kralja Aleksandra koristi epitete „Veliki” i „Mučenik”.
Kada je reč o kralju Petru Drugom Karađorđeviću, Tesla i prema njemu pokazuje odnos dubokog poštovanja i izrazite odanosti, približan onome koji je ukazivao kralju Aleksandru. U jednom pismu iz 1938. godine upućenom inženjeru Slavku Bokšanu, Tesla kralja Petra Drugog naziva „mladim orlićem iz gnezda velikog orla”, a Srbe u SAD javno poziva da budu odani mladom monarhu, koga naziva „zenicom u oku naroda”. On kralja Petra Drugog veliča u nekoliko javnih objava u SAD želeći mu mnoga leta. Na koncu, poslednji Teslin izlazak u javnost – tačno pola godine pred smrt – bio je osmog jula 1942. godine u hotelu „Njujorker”. On tada, već prilično ugroženog zdravlja, izlazi u pratnji svog sestrića, diplomate Save Kosanovića, da pozdravi kralja Petra Drugog. Mladi kralj je u to vreme bio u poseti SAD, sa ciljem da od predsednika Ruzvelta izmoli vojnu pomoć za generala Dragoljuba Mihailovića (koga je Tesla, po rečima čuvenog američkog istraživača Lelanda Andersona, smatrao za „simbol drevne srpske borbe za krst časni i slobodu zlatnu”). „Hrvatski glas” izveštava o susretu mladog monarha i Tesle, navodeći kako je genijalni pronalazač rekao da mu je kralj svojom posetom učinio najveću čast i da će mu to biti „najmilija uspomena”. Svoj uvodni govor kralju Petru Drugom Tesla je završio rečima: „Veličanstvo, Bog Vas blagoslovio!”. Prema Kraljevim memoarima, obojica su tokom rastanka plakala, a Tesla ga je otpratio podsećanjem na zaveštanje kralja Aleksandra: da čuva jedinstvo naroda Kraljevine.
Važno je ovom prilikom istaći da je Tesli bila apsolutna strana bilo kakva ideja Jugoslavije bez srpske krune na njenom čelu – ostao je odan kralju Petru Drugom Karađorđeviću i pored stalnih ubeđivanja okoline da pređe na stranu Tita i njegovih komunista, koji su se od samog početka rata spremali za revolucionarni prevrat i nasilno preuzimanje vlasti. O čvrstom Teslinom stavu prilično argumentovano piše Margaret Čejni, pozivajući se na hrvatskog profesora Bogdana Radicu, diplomatu Kraljevine Jugoslavije u SAD, koji je tokom rata prešao na Titovu stranu. Iz njene studije saznajemo da je Sava Kosanović bezuspešno pokušavao da privoli svog genijalnog ujaka da se od kralja okrene ka Titu. O svemu navedenom u svojim memoarima svedoči i Konstantin Fotić, ambasador Kraljevine Jugoslavije u SAD, koji navodi da je svaki pokušaj da se od Nikole Tesle izvuče bilo kakva poruka protiv Kralja Petra Drugog bila bezuspešna. Teslina odanost srpskoj kruni bila je do kraja života održana besprekorno.
Da li bi Tesla, da je danas među nama, od „linearne funkcije” skrenuo kao „sinusoidi” u navedenim temama? To je već domen pretpostavki. A ono što možemo pretpostaviti jeste da bi zbog gorkog iskustva Jasenovca, Jadovna i, na kraju, „Oluje” imao krajnje rezervisan stav prema nekoj novoj jugoslovenskoj ideji. Možemo slobodno pretpostaviti i to da bi se i danas zalagao za što bolje odnose Srba sa Hrvatima i Slovencima, koje je smatrao bratskim narodima. A ako ćemo suditi po ogromnom poštovanju koje je decenijama ukazivao Karađorđevićima – kao i ništa manjem poštovanju koje oni do dan danas ukazuju njemu – verovatno bi u naše vreme bio i počasni član Krunskog saveta.
*Osnivač Zadužbine „Petar Mandić”, dobročine ustanove koja neguje uspomenu na Tesline pretke

Rustem Mustafa svedoči na suđenju Tačiju
Suđenje Hašimu Tačiju i njegovim saučesnicima optuženima za ratne zločine na KiM nastavlja se sutra, a kako saznaju mediji u Prištini, sudsko veće saslušaće Rustema Mustafu, bivšeg komandanta oslobodilačke vojske Kosova (OVK) u Operativnoj zoni Lap, inače poznatog kriminalca i osuđivanog ratnog zločinca. Mustafa je jedan od retkih pripadnika OVK i jedini komandant te terorističke jedinice koji su u Prištini osuđeni za ratne zločine na KiM. On je potvrdio da je dobio poziv od Specijalizovanog tužilaštva u Hagu da se iduće sedmice pojavi kao svedok.
Mustafa će, kako se očekuje, svedočiti o funkcionisanju OVK, a u izjavama za medije kazao je da namerava da „brani istinu o ratu OVK”.
Rustem Mustafa poznat je kao komandant Remi, a tokom rata 1998–1999. bio je komandant regionalne zone Lap i član takozvane lapske grupe OVK. Posle rata, postao je poslanik i potpredsednik Demokratske partije Kosova. Uhapšen je u avgustu 2002. i izveden pred Okružni sud u Prištini u kojem su sudile međunarodne sudije Unmika. Osuđen je prvostepeno na 17 godina zatvora jer je utvrđeno da je sa još trojicom pripadnika OVK ubio petoro nelojalnih kosovskih Albanaca. Vrhovni sud Kosova preinačio je presudu 2005. i naložio novo suđenje pa je 2013. osuđen na četiri godine zatvora.
Bio je optužen da je zajedno sa drugim pripadnicima OVK držao zarobljenike u nehumanim uslovima, uskraćujući im adekvatnu zdravstvenu negu, hranu i vodu. Zatočenici su podvrgavani stalnom premlaćivanju, mučenju i pretnjama smrću od avgusta 1998. do juna 1999. godine.
Sumnja se da je tokom rata na KiM učestvovao u teškim zločinima nad Srbima kao i da je u zoni Lap osnivao logore u kojima su civili saslušavani, zlostavljani i ubijani. Grupe pod kontrolom Mustafe, prema podacima dostupnim medijima, posle rata proterivale su preostale Srbe i preprodavale napuštene stanove i drugu imovinu. Mustafa je pored terorističke grupe BIA formirao i „Skiftere” i „Crvenu ruku”, čiji su pripadnici progonili, kidnapovali i ubijali Srbe na području Prištine i Podujeva.
Prema podacima srpskih bezbednosnih službi, Mustafa je još od osamdesetih godina prošlog veka privođen zbog trgovine narkoticima, krijumčarenja oružja, ucena, napada na policiju i drugih teških krivičnih dela. Američke obaveštajne službe smatraju ga jednom od osoba od kojih preti opasnost po mir na Balkanu.
Prema obaveštajnim podacima, Mustafa u svojim kriminalnim aktivnostima, pre svega u trgovini drogom, sarađuje sa Ramušom Haradinajem, dok je do 2015, kada je pravosnažno osuđen, bio poslanik i potpredsednik stranke Hašima Tačija.
Rustem Mustafa jedan je od prvih pripadnika OVK koje je još krajem 2018. u predistražnom postupku saslušalo tužilaštvo u Hagu, pa se tada nagađalo da će on biti i jedan od prvih čije će se ime naći na nekoj od optužnica. Iako je Mustafa zbog svoje pozicije u komandi OVK pominjan odmah uz Tačija, Kadrija Veselija, Adema Čekua, Fatmira Limaja i ostalih, haški tužilac će ga saslušati kao svedoka, a ne kao okrivljenog.

Kaciga glavu čuva
Biciklisti su često prinuđeni da se kreću kolovozom gde ih vozači motornih vozila tretiraju kao „ometače”, a ne kao sastavni deo saobraćajnog sistema
Na teritoriji Srbije od početka godine poginule su 23 bicikliste, a povređeno je više od 400. MUP Srbije skrenuo je pažnju da su oni najugroženija kategorija učesnika u saobraćaju.
„Apelujemo na vozače putničkih i teretnih vozila i autobusa da posebnu pažnju usmere na bicikliste, kako bi sačuvali njihovu bezbednost. Sa druge strane, apelujemo i na bicikliste da upotrebnom svetala i reflektujućih elemenata učine sebe vidljivijim, a samim tim i bezbednijim u saobraćaju”, saopšteno je iz MUP-a i objavljen apel i na društvenim mrežama.
Ključni problem, kada je reč o bezbednosti biciklista u saobraćaju, jeste njihova ranjivost, jer i pri relativno malim brzinama često zadobijaju teške povrede, uglavnom zbog toga što im je jedina zaštita njihova odeća, ukazali su stručnjaci Agencije za bezbednost saobraćaja (ABS).
Važnu ulogu ima i brzina vozila koja učestvuju u sudaru sa biciklistima, naročito kada je reč o težim posledicama. Biciklisti su često slabo uočljivi za druge učesnike u saobraćaju, pre svega jer su dimenzije vozila manje u poređenju sa automobilima, autobusima ili teretnim vozilima.
To je poseban problem u noćnim uslovima vidljivosti, pogotovo u slučajevima kada bicikl nije opremljen odgovarajućim svetlima, a to su belo na prednjoj i crveno svetlo na zadnjoj strani bicikla, kao i ako vozač i putnik na biciklu ne nose svetlu odeću.
Stručnjaci naglašavaju i činjenicu da biciklisti različite starosne dobi i pola imaju različite psihofizičke sposobnosti. Deca uglavnom nemaju dovoljno iskustva i znanja, a stariji imaju smanjenu moć zapažanja, smanjene fizičke sposobnosti i pokretljivost.
Bezbednost dvotočkaša u velikoj meri zavisi i od saobraćajnog okruženja, koje je najčešće dizajnirano i prilagođeno za kretanje motornih vozila i nije predviđeno za bicikliste.
„Oni su često prinuđeni da se kreću kolovozom gde ih vozači motornih vozila tretiraju kao ’ometače’ saobraćaja, a ne kao sastavni deo saobraćajnog sistema, pri čemu često i sami ne poštuju pravila – ne postupaju u skladu sa signalizacijom, zabranom korišćenja mobilnih telefona, audio i video uređaja, upotrebom svetala na biciklu. Saobraćajne nesreće sa učešćem biciklista, zbog njihove velike ranjivosti, češće za posledicu imaju poginule osobe, nego što je to slučaj kod udesa sa učešćem samo motornih vozila sa zatvorenom karoserijom”, navodi se u rezultatima istraživanja ABS-a.
Kada se uporedo posmatraju podaci o nastradalim biciklistima i nastradalim vozačima i putnicima u automobilima, dolazi se do podataka da biciklisti kada učestvuju u saobraćajnoj nesreći imaju skoro šest puta veći rizik da smrtno stradaju nego što je to slučaj sa putnicima i vozačima u automobilima.
U proseku, godišnje u udesima u Srbiji pogine oko 50 i bude povređeno oko 1.486 biciklista. Svaka jedanaesta poginula i svaka četrnaesta povređena osoba u saobraćajnim nesrećama je – biciklista. Oni čine oko devet odsto od ukupnog broja poginulih i oko sedam procenata od svih povređenih osoba u udesima, pokazuju podaci ABS-a.
Saobraćajne nesreće sa učešćem biciklista se najčešće događaju u leto i jesen, odnosno u periodu godine od jula do oktobra, a najviše u avgustu.
Stručnjaci savetuju biciklistima da imaju zakopčanu zaštitnu kacigu, koja će im spasiti život u slučaju pada sa bicikla i sprečiti povrede glave.
„Koristite štitnike za kolena i laktove kako biste ublažili udarce od pada. Nosite odgovarajuće cipele i proverite da li su pertle pravilno vezane. Obucite adekvatnu odeću – pantalone sa užim nogavicama, majice i jakne koje su uz telo, kako ne bi došlo do zakačinjanja delova garderobe o pedale i druge delove bicikla”, savetuju iz ABS-a.
Bicikl treba da bude ispravan, ručice na upravljaču čvrste i pravilno podešene, a sedište na odgovarajućoj visini – tako da stopala obe noge budu u stanju da dodirnu zemlju. Kočnice moraju da budu ispravne, a pneumatici na točkovima napumpani pod odgovarajućim pritiskom.
Belo svetlo na prednjoj i crveno na zadnjoj strani bicikla moraju biti ispravni i postavljeni na odgovarajuće položaje. Zvonce ili sirena takođe moraju biti ispravni.
„Kada prelazite preko kolovoza, trudite se da se ponašate kao da ste pešak. Pogledajte pažljivo levo, desno, levo. Kada procenite da je bezbedno započnite prelazak, gurajući bicikl pored sebe. Koristite ručne signale da upozorite druge učesnike u saobraćaju ili im date obaveštenje o skretanju i promeni položaja na kolovozu”, savetuju stručnjaci.
U noćnim uslovima i kada je smanjena vidljivost, osim što bicikl mora da bude osvetljen, biciklista treba da ima svetlu i odeću sa retroreflektujućim materijalima. Ako voze bicikl kolovozom, treba da se kreću u širini od najviše jedan metar od desne ivice kolovoza, ali ne uz sam ivičnjak.

Svi bi u menadžere, niko neće u prosvetu
Poražavajuće mali broj studenata koji nameravaju da postanu prosvetni radnici ponavlja se iz godine u godinu. Avetinjski pusti ostaju smerovi fakulteta koji obrazuju nastavnike. Stručnih profesora za fundamentalne opšteobrazovne predmete u preduniverzitetskom školstvu već nema dovoljno, i neće ih ni biti dok na pragu fakulteta ima najmanje budućih brucoša koji žude da steknu visoko obrazovanje da bi se vratili u učionice kako bi neke nove đake opismenili.
Zvuči optimistično kad se kaže da je na Matematičkom fakultetu u Beogradu na smeru nastavnik matematike ove godine konkurisalo duplo više studenata nego lane. Ali u brojkama, realnost izgleda ovako: prošle godine je u ovo doba bilo svega osam kandidata, sada ih je 16, a planirano je 70 brucoša.
Na svim srbističkim katedrama na republičkom nivou očekuje se da će biti popunjeno oko 40 odsto ponuđenih mesta za buduće studente.
– U Novom Sadu, Nišu, Kragujevcu, Beogradu, Kosovskoj Mitrovici, kada se sve sabere, planirano je 441 mesto na budžetu, a ima 186 kandidata. Samo u Beogradu za grupu za srpski jezik i književnost bilo je prijavljeno 34 kandidata na 100 mesta, a za srpsku književnost i jezik 63 na predviđenih 150 mesta. Slično je bilo i prošle godine. Slikovito, ako bismo gledali po poslovičnoj slici čaše vode koja je do pola puna ili prazna, zavisi da li ste optimista ili pesimista, ta čaša je svakako – šuplja – dočarava za „Politiku” prof. dr Slavko Petaković, šef katedre za srpsku književnost s južnoslovenskim književnostima na Filološkom fakultetu Univerziteta u Beogradu.
Jagme za indeks nema ni na Opštoj fizici, smeru Fizičkog fakulteta koji u glavnom gradu upisuju budući nastavnici ovog predmeta. Tu je prijavljen samo – jedan kandidat. Pad broja zainteresovanih se beleži već osam godina, ali do sada nije bila ovako alarmantna situacija. Kako je izjavio dekan, prof. dr Ivan Belča, ovaj brucoš će imati sve predmete, ništa neće biti izbačeno, a sledeći potez je na državi jer ne sme da se dozvoli da se ugasi Opšta fizika, pošto bi u tom slučaju buduće generacije ostale bez nastavnika.
Oskudicu interesovanja za prosvetni poziv potvrđuju i preliminarne rang-liste za upis na Prirodno-matematičkom fakultetu u Novom Sadu. Studije za profesora hemije tu će upisati samo jedan kandidat, a planirano je 20 brucoša. Za buduće nastavnike fizike bilo je ukupno tri kandidata, jedan je pao prijemni, jedan „upao” na samofinansiranje i jedan zavredeo indeks na budžetu, mada je ukupno studenata na ovom smeru moglo biti 25. Za ostala nastavnička zvanja na novosadskom PMF-u zainteresovanost je za mrvicu bolja. Na smeru za profesore matematike ima osam kandidata za 51 budžetsko mesto, dok je za profesore geografije 11 rangiranih, a 40 raspoloživih mesta.
– Mi smo sada u prvom planu kao nacionalna disciplina, a kada smo pokušali da srpski jezik i književnost dobije natpredmetni status, da se uvede na sve fakultete, ta inicijativa ostavljena je da istrune u lavirintima birokratije. Dobili smo deklarativnu podršku i van toga se ništa nije učinilo – ukazuje Petaković.
Njegove reči „prosveta je trenutno na mrtvom vezu, ostavljena je da odumre” i više puta isticane stipendije za studente koji se obrazuju za nedostajuća zanimanja u školama teško da će biti od pomoći. Za ovu godinu dodeljeno ih je samo pet, a novi konkurs uskoro treba da bude raspisan.
– Ne verujem da će to dati velikog efekta, budući da je student potpuno svestan da kad se završi studiranje on ulazi u prosvetu gde su plate takve kakve jesu i, što je veći problem, gde položaj prosvetnog radnika nije dobar – konstatuje ovaj profesor.
Nastavnici tvrde da su nemoćni. Ugled im je srozan. Plate su im ispod republičkog proseka. Učenici to vide i neće da postanu nastavnici. Nastavi li se tako, ne bi čudilo da u dogledno vreme u mnogim školama table budu najpametnije, nastavnici uglavnom nedovoljno stručni, a đaci posledično funkcionalno nepismeni. Hoće li s takvim predznanjem upisivati fakultete?
Da ironija bude veća, najodgovorniji donosioci odluka istrajno tvrde da je obrazovanje prioritet, a unapređivanje kvaliteta obrazovanja strateški cilj. U prvom planu je digitalizacija, a vraćanje dostojanstva prosvetnom esnafu ostaje na marginama. Šta uraditi da se pomak nabolje vidi ubrzo, da se ne čeka deset godina?
– Prvi korak mogu biti stipendije, ali to nije rešenje. Drugi je povećanje plata. Treći, rešavanje statusa prosvetnog radnika, zaštita od pritisaka i sprečavanje nasilja kojima je izložen, kao i prevencija nasilja u bilo kom obliku u školama. To se mora sistemski rešiti vrlo rigidnim kažnjavanjem. Nastavnik mora imati ugled u društvu, a primer i uzor za to treba da budu oni koji istupaju u javnom prostoru. Kada okruženje bude podsticajno tako da đaci u velikom broju upisuju nastavničke smerove i konkurencija će biti veća i najbolji će ulaziti u učionice. Svi ovi koraci su povezani, ne može da se ispuni samo jedan – smatra Petaković.
Medijski prostor, portali naročito, obiluju svakojakim jezičkim pogreškama, lektori su desetkovani, zvanična saopštenja državnog vrha, pa i Ministarstva prosvete, neretko su ugledni primeri grešaka, počevši od pravopisnih. Ako bi, recimo, bar državne institucije koje već imaju službe za odnose s javnošću obavezno morale da uposle profesore srpskog jezika kao lektore, da li bi i to doprinelo pravilnijoj upotrebi srpskog jezika, podsticajnom okruženju i većem interesovanju za studije srpskog jezika?
– To bi bio kulturni uticaj iznutra koji je najbitniji i koji bi menjao ovo društvo. Kad učenik vidi da uopšte nije važno kako govorite, kako pišete, on prihvata taj model. Kada bi u institucije koje se obraćaju javnosti ušli profesori srpskog jezika i književnosti to bi oblikovalo javni izraz, onda bi i đaci i svi građani imali orijentir šta je poželjno, društveno prihvatljivo i važno. Deca nemaju signal iz okruženja koji im kaže da je bitan način izražavanja, poznavanje svog jezika. Ne čitaju kao pre, a uticaj elektronskih medija je ogroman. Navikli su na kratke poruke koje su ekspresivno svedene. Bogatim jezikom možete da izrazite svoju psihološku slojevitost, tanane emocije, nijanse u raspoloženjima, bogatstvo svoga bića. Što vam je jezik siromašniji, teže možete da komunicirate s drugima. Pitanje je da li siromašenje jezika korespondira s osiromašenjem potrebe da se razgovara s drugim čovekom, jer se komunicira kratkim porukama, emotikonima, sažetim mejlovima, frazama, rečeničnim sklopovima koji su klišei. Nisam siguran da problem u komunikaciji dece nije povezan sa siromaštvom jezika, a ono sa iščezavanjem potrebe da se zaista komunicira s drugom osobom – zaključuje šef katedre za srpsku književnost.

Rubljov izborio četvrtfinale Vimbldona, protivnik Đoković ako pobedi Hurkača
Ruski teniser Andrej Rubljov plasirao se u četvrtfinale Vimbldona, pošto je danas u osmini finala savladao Aleksandra Bublika iz Kazahstana rezultatom 7:5, 6:3, 6:7 (6:8), 6:7 (5:7), 6:4.
Meč je trajao tri sata i 20 minuta. Ovo je bio šesti međusobni duel ruskog i kazahstanskog tenisera, a četvrti trijumf Rubljova.
Rubljov će u četvrtfinalu igrati sa pobednikom meča između Srbina Novaka Đokovića i Poljaka Huberta Hurkača, koji je na programu kasnije večeras.
Plasman u četvrtfinale Vimbldona izborio je još jedan ruski teniser Roman Safiulin, koji je pobedio Kanađanina Denisa Šapovalova 3:6, 6:3, 6:1, 6:3. On će u četvrtfinalu igrati sa pobednikom meča između Italijana Janika Sinera i Danijela Elahija Galana iz Kolumbije.

„Moje tri“ nisu prošle u finale
U „najevrovizijskoj” od svih zemalja koje su do sada učestvovale na takmičenju za „Pesmu Evrovizije”, sinoć je u prelepoj  švedskoj Malme areni izabrano prvih deset finalisti koji će se sa još 16 predstavnika zemalja učesnica u subotu uveče takmičiti za prvo mesto. Naše predstavnice, „Moje tri” Nevena Božović, Mirna Radulović, Sara Jovanović sa pesmom „Ljubav je svuda” neće biti u prilici da se u subotu još jednom predstave evrovizijskoj publici izlaskom na scenu u obliku leptira za čiji dizajn su zaslužni Viktor Bratstrem i Frida Arvidson.
Veliki deo partera Malme arene zauzeli su glavna scena i pista dok je ostatak prostora bio rezervisan za publiku koja je stajala. A sve, kako su još ranije najavili domaćini u Švedskoj, da bi se stvorio prisniji odnos izvođača i publike u dvorani.
Ove godine program „Pesme Evrovizije” vodila je Petra Meade. Šveđani su ove godine napravili nekoliko izmena, a jedna od njih je i ta da domaćini večeri neće biti duo ili trio voditelja već samo jedna domaćica, u ovom slučaju tamošnja poznata komičarka i televizijska voditeljka. Tokom ove prve polufinalne večeri Velika Britanija, Švedska i Italija su dale svoje glasove kako je, inače, ranije odlučeno žrebom, dok će sutra uveče glasati i ostale članice takozvane Velike petorke, Francuska, Nemačka i Španija, zemlje koje su se već plasirale u finale „Evrosonga”. 
Sutra na scenu Malme arene izlazi 17 takmičara a redosled nastupanja finalista znaće se do 17. maja u tri sata ujutru. 
----------------------------------------------
Prvih deset finalista
Estonija – Birgit Igemel, „Et uus saaks alguse“
Danska – Emeli de Forest, „Only teardrops”
Rusija – Dina Garipova, „What if”
Ukrajina – Zlata Ognjevič, „Gravity”
Holandija – Anauk, „Birds”
Litvanija – Andrijus Pojavis, „Something”
Belorusija – Aljona Lanskaja, „Solayoh”
Moldavija – Alona Mun, „O mie”
Irska – Rajan Dolan, „Only love survives”
Belgija – Roberto Belarosa, „Love kills”

Oda longplejkama
Gramofon je u centralnom delu izložbe „101 na 33 LP”, koja je sinoć otvorena u Muzeju Vojvodine u Novom Sadu. Dok razgledaju omote longplej ploča, iz vremena od 1968. godine, pa sve do poslednjih još vrućih izdanja iz ove godine, posetioci mogu da uživaju u muzici koju prati neizbežno pucketanje vinila.
Ideja autora ove postavke – Darijuša Samija, Dejana Bolorina i Aleksandra Bošković nije bila, kako je istakao za naš list istoričar Sami, da prikažu ploču kao prevaziđen nosač zvuka i nešto čemu je mesto u muzejskim depoima, prekriveno prašinom.
– Izložba je afirmativna, jer duboko verujemo da ploča ima budućnost. Zato su među eksponatima upravo i ploče i omoti albuma izdatih ove godine, grupa „Veliki prezir” i „Zbogom Brus Li” – kaže Sami.
Iako je tema vrlo široka, ovaj član autorskog tima postavke kaže da su imali mogućnost da dođu do svega što je objavljeno na našim prostorima, ali su se fokusirali na nekoliko tema. Od longplejke „Grupe 220” iz 1968. godine (poznate po hitovima „Osmijeh”, „Kad bih bio Petar Pan”, „Negde postoji neko”), koja je ujedno najstariji eksponat izložbe i drugih ploča začetnika roka na prostoru nekadašnje Jugoslavije, preko progresivnog pravca i novog talasa iz osamdesetih godina prošlog veka, provokativnih omota koji su zbog tadašnjih moralnih i politički načela bili anatemisani (poput pojedinih izdanja „Bijelog dugmeta”, „Atomskog skloništa”, „Vatrenog poljupca”...), do albuma predstavnika novosadske scene. Inače, najveći broj izloženih eksponata je iz privatnih kolekcija.
Sami otkriva da je ideju o postavci omota i ploča gajio odavno, a da je prilika iskorišćena sada. Očekuje i da će biti interesantna posetiocima u okviru predstojeće „Noći muzeja” u Novom Sadu za kada najavljuje i dodatni ugođaj za posetioce – „živi” nastup raznih izvođača.
Izložba će u Muzeju Vojvodine u Novom Sadu biti otvorena do 1. juna. Za sada nema preciznijih smernica o mogućim gostovanjima po Srbiji, ali se autori postavke nadaju da će to moći da se realizuje kako bi i drugi stanovnici naše zemlje dobili priliku da pogledaju izložbu i prisete se vremena kada su vrteli ploče.

Prekršajci nisu kriminalci
U našoj zatvorskoj populaciji, pored osuđenih i pritvorenih lica, postoje i osuđena lica za prekršaj – prekršajci, čiji se broj u poslednje vreme rapidno uvećava. Njih u zatvore upućuju prekršajni sudovi zbog počinjenih nedozvoljenih radnji iz Zakona o javnom redu i miru (tuče), Zakona o saobraćaju na putevima (vožnja u alkoholisanom stanju, vožnja bez vozačke ili saobraćajne dozvole, vožnja bez pojasa, nedozvoljeno parkiranje auta, nevezivanje kacige...), Zakona o ličnim kartama, Zakona o šumama, Carinskom zakonu, Zakon o radu... Prekršajne prijave pored saobraćajne i obične i komunalne policije, mogu podnositi prekršajnim sudovima i inspektori rada, šumarski inspektori.
Prekršajne kazne sudovi prvostepeno izriču u novčanom iznosu, koje se usled neplaćanja zamenjuju kaznom zatvora (1.000 dinara se zamenjuje sa jednim danom zatvora). Među prekršajcima postoje oni kojima je prvi put suđeno ali i višestruki kriminološki povratnici. Prekršajne kazne se brišu iz evidencije posle tri godine.
Prekršajci sa zatvorskim kaznama na preko 30 dana imaju sličan status osuđenim licima. Međutim oni se retko upošljavaju i puštaju kućama na takozvane vanzavodske pogodnosti. Zato imamo i apsurdnu situaciju da osuđeni za posedovanje i prodaju narkotika dobija „narukvicu” i sedi u svojoj kući, a prekršajac, zbog isteka ili neposedovanja lične karte dobija kaznu zatvora od pet (5) dana, koju izdržava u samici.
Kako se postaje prekršajac? Ako ste puni napetosti, nezadovoljstva i agresije, dovoljno je da odete do najbližeg doma zdravlja u vašem gradu. Uđete u prvu ordinaciju u kojoj sedi doktorka sa okačenim slušalicama oko vrata. Istu počnite da vređate, maltretirate, vičete, nazivate je pogrdnim imenima, psujete joj majku. Za to će vam sudija za prekršaj odrezati kaznu od sedam hiljada dinara, kao što koštaju jedne osrednje kineske patike.
Ako istoj osobi uputite pretnju da će te je ubiti, platićete isti iznos, kao i za prethodni prekršaj. Ukoliko primetite da se niste dovoljno ispraznili i psihički olakšali vi možete, bez bojazni, nastaviti sa vašim divljanjem. Jer ako se doktorki unesete u lice, u nameri da je udarite glavom, a ona se drzne da se izmakne vi ćete za to agresivno pražnjenje, platiti još 7.000 dinara. Na sve to ide još jedna crvena, odnosno 1.000 dinara na ime prekršajnog postupka. Ako ste se ispraznili, vi napišete izjavu i puste vas kući, kao da se ama baš ništa nije desilo... Odete na pecanje, obavezno, bez dozvole.
Nakon desetak dana dobijete poziv od prekršajnog sudije. Nemojte se ništa plašiti. Idite u prvu banku i izvršite uplatu 22.000 dinara. Taman kada stignete u Sud za prekršaje, biće vam izrečena jedinstvena novčana kazna, koja se, tek ukoliko je ne uplatite, zamenjuje kaznom zatvora. Pošto je za vas to sitan novac, vi ste slobodni.
Sa uplatnicom uđete u sobu broj tri i predate je službeniku. On vam uz osmeh, na presudu udari pečat. Vi ste slobodan građanin. Možete, opet, da radite šta hoćete.
Uz put možete da razmišljate da tužite doktorku. Kao razlog možete navesti da vam nije pomogla da vaše agresivne nagone sprovedete do kraja.

Klostridijum
Poslednjih nekoliko dana mnogi građani lome jezik mučeći se da izgovore naziv bakterije odgovorne za bolničku epidemiju u Užicu. Samo najstariji pamte, i to više iz roditeljskih priča nego iz ličnog iskustva, strah koji su do ne tako davne prošlosti izazivale infekcije klostridijumom (u pitanju je grupa klica, od kojih je za čoveka značajno desetak vrsta). Više od ratnih rana, bilo da su nanete strelom, kopljem, mačem ili metkom, vojnike je brinula vrlo realna opasnost da će se na ranjavanje nadovezati tetanus ili gasna gangrena. Od tetanusa je umirao svaki peti oboleli, a preživljavanje od ispoljene gasne gangrene zavisilo je jedino od blagovremene amputacije povređenog ekstremiteta.
Istorija ovih bolesti istovremeno je svedočanstvo o uspesima medicine. Među skoro tri miliona ranjenih Amerikanaca u Drugom svetskom ratu samo su četvorica vakcinisanih dobila tetanus, što je mnogostruko manje nego među nemačkim i japanskim trupama koje nisu bile vakcinisane. U Korejskom ratu jedinog Amerikanca obolelog od tetanusa teško je ozledio bager. Za otklanjanje gasne gangrene kao narodnozdravstvenog problema zaslužni su antibiotici i hirurška obrada rane. 
Treća opasna bolest iz ove grupe, botulizam, postala je znatno ređa zahvaljujući higijenskoj obradi i čuvanju (posebno konzervisane) hrane. Reč je, inače, o najjačem poznatom otrovu čiji bi jedan gram teoretski bio dovoljan da ubije deset miliona ljudi.
Ostali su klostridijumi koji su uglavnom dovodili do proliva, ali retko do smrti. Njih ima i u crevima zdravih ljudi, a obično su postajali opasni tek kada im se stvori životni prostor za bujanje uništenjem manje otpornih mikroorganizama antibioticima.
Šta se sada izmenilo? Od početka ovog veka javili su se, prvo u SAD, mnogo toksičniji sojevi vrste klostridijuma odgovorne za prolive. To je rezultat stalnog prilagođavanja i „usavršavanja” parazita. S druge strane, za čoveka više ne važe zakoni prirodnog odabiranja. On se davno odrekao darvinističkog principa preživljavanja najsposobnijih i sada opstaje samo zahvaljujući svom umeću.
Poznata je procena da bi se broj ljudi na planeti, kada bi bili prepušteni svojim fizičkim sposobnostima, sveo na pet do deset miliona, to jest hiljadostruko bi se smanjio. Prevazišavši prirodne zakone i oslanjajući se na tehnologiju, mi smo u mnogom pogledu postali veštačka vrsta, osuđena na stalno nadmudrivanje s parazitima. Do sada smo u toj borbi bili manje-više uspešni, ali ostaje upozorenje: predstoji nam večni rat.
Univerzitetski profesor

Krupno praznoslovlje
Jedan deo naučne i stručne javnosti navodi da se Briselskim sporazumom krši Ustav i da bi nosioci najviših državnih funkcija, koji su učestvovali u njegovom zaključivanju, trebalo da odgovaraju za veleizdaju. Doslovnim jezičkim tumačenjem ustavnog teksta svako bi se morao složiti sa takvim načinom razmišljanja, jer Ustav Srbije izričito predviđa da se Kosovu i Metohiji zajemčuje suštinska autonomija u okviru suverene države Srbije.
Ipak, pravo pitanje nije da li je Briselski sporazum u skladu sa Ustavom, već u kojoj meri je Ustav realan i primenjiv pravni akt. U trenutku donošenja Ustava 2006. godine Srbija nije ostvarivala svoju suverenu vlast na teritoriji AP Kosova i Metohije. Ustavotvorna vlast nije raspolagala punim, suverenim kapacitetom da odlučuje o pravnom položaju Kosmeta, jer je ova teritorija bila izvan njene faktičke vlasti. Prema tome, tekst preambule Ustava, kao i ustavne norme koje predviđaju suštinsku autonomiju za Kosmet, predstavljaju odredbe programskog karaktera, jer govore o zahtevu ustavotvorne vlasti čijem ostvarivanju treba težiti. Naravno, programska orijentacija ustavotvorca može biti u velikom raskoraku sa društvenom stvarnošću. Tako su se, u trenutku njihovog donošenja, ustavne norme o Kosmetu mogle podvesti pod domen fantazije. Da je reč o fantaziji može posvedočiti činjenica da šest godina od donošenja Ustava nije bilo pokušaja da se donese zakon kojim bi se uredila suštinska autonomija Kosmeta. Krupno praznoslovlje i politika nečinjenja onih koji su bili glavni inspiratori takvih ustavnih rešenja, stvorilo je od fantazije, uz dodatak neminovnih epskih primesa, bajkovito prozno-prazno štivo.
Da bi se Ustav ostvarivao u praksi on mora biti adekvatan društveno-političkom ambijentu u kome se donosi. Pravna rešenja mogu samo donekle da usmere budući tok događaja, ali ne mogu u potpunosti da ih kreiraju. Institucionalni okvir mora odgovarati društvenoj realnosti da bi bio primenjiv. U ustavnopravnoj teoriji je uveliko uvreženo shvatanje da u svakom društvu postoji određena ustavna stvarnost koja prethodi donošenju Ustava. Reč je o realnim odnosima sila u jednom društvu koje ustavotvorac mora da uvaži ukoliko želi da njegovo delo u nastajanju zaživi i ne postane običan list hartije. Nikakva promena normi ne bi vredela ukoliko iza toga ne bi stajala odgovarajuća društvena moć koja može da obezbedi njihov stvarni život. Razume se, ustavi nisu samo pravni izraz postojeće ustavne stvarnosti, ali se, takođe, treba kloniti ideje da ustavni tekst ima moć da radikalno menja stvarnost. Zadatak ustavotvorca je da, uvažavajući postojeće odnose snaga u jednom društvu, podstakne i pokrene realno moguće promene u njemu, a koliko će ono daleko odmaći zavisi od brojnih faktora.
Koliko je Ustav nemoćan akt može posvedočiti naše iskustvo. Ustav Srbije iz 1990. godine je značajno centralizovao državnu vlast, bitno sužavajući samostalnost autonomnih pokrajina. Ipak, ta ustavna rešenja nisu uspela da integrišu albansku nacionalnu manjinu u pravni poredak Republike Srbije, i teritorijalna autonomija na Kosovu i Metohiji nije funkcionisala. Tvrdoglavo ignorisanje društvene stvarnosti na Kosmetu odvelo je ovu autonomnu pokrajinu na put samostalnosti.
Argumenti da Ustav čuva Kosmet u okviru Republike Srbije naivni su i neuverljivi. Ustav nije osnovna determinanta političkih i društvenih odnosa, već on mora biti ogledalo stanja stvari u zajednici. U sudaru Ustava i stvarnosti, Ustav je bez izuzetka gubitnik. Ustav nema moć da menja društvenu stvarnost, a nerealne političke proklamacije stvaraju od ovog pravnog akta ustavnu fantaziju. Zbog toga aktuelni Ustav treba prilagoditi stvarnosti, jer njegova neprimenjivost vodi obezvređivanju Ustava kao najvišeg pravnog akta. Ove reči ne znače da iz Ustava treba izostaviti odredbe o Kosmetu. One treba da ostanu deo Ustava, ali kao programsko opredeljenje koje će obavezivati sve potonje nosioce državne vlasti da zastupaju i brane realno ostvarive, a ne imaginarne i nebeske srpske nacionalne interese.
Vanredni profesor na Kriminalističko-policijskoj akademiji

Izuzetan podvig Bojane Jovanovski
Ako pobeda na startu rimskog turnira i ne označi novu etapu u karijeri Bojane Jovanovski, sigurno će se pamtiti kao istinski sportski podvig. Sve je bilo protiv naše mlade teniserke: slavna protivnica koja vodi protiv nje 8:0, brzi gubitak prvog seta, povreda butnog mišića pa zaostatak od 4:0 u trećem setu i 5:2 u odlučujućem taj-brejku. Čak joj je njen otac i trener Zoran savetovao da preda meč, ali Bojana je sve iznenadila i oduševila pobedom protiv Karoline Voznjacki: 2:6, 6:4, 7:6 (7:5).
Trenutno deveta, a ne tako davno prva teniserka sveta, lako je dobila uvodni set sa 6:2, ali je naša reprezentativka vratila dug sa 6:4 i tada je počela prava drama. Dankinja je silovito krenula i povela sa 3:0, kada je došlo do pomenute povrede i prekida za lekarsku pomoć. Jovanovska je najpre odbila da se preda, zatim izgubila gem, pa dobila četiri uzastopna i – onda stala. Kada se ponovo činilo da su žrtve bile uzaludne, izborila je doigravanje, a onda je usledio još jedan pad. Kao da je svim silama poželela da opravda odluku da nastavi meč, Bojana Jovanovski je krenula u završni juriš i gubeći sa 5:2 u taj-brejku nanizala pet uzastopnih poena za konačnih 7:6 (7:5).
Ipak ćemo u drugom kolu gledati domaći derbi, susret teniserki koje su sjajno počele u Rimu. Jer, Jelena Janković je protutnjala protiv Cvetane Pironkove (6:3, 6:0), a zatim ubedljivo slavila i u paru, sa h
Hrvaticom Mirjanom Lučić, protiv kombinacije Gerges – Minelja: 6:4, 6:1. Ostaje pitanje koliko će povreda Bojane Jovanovski ostaviti traga, kao i zaključak da ćemo u trećem kolu imati jednu predstavnicu.
Naime, Ana Ivanović nije uspela da održi dobru formu iz Madrida. Slabo je počela meč sa Ursulom Radvanjskom i izgubila prvi set sa 6:3. Potom se brzo vratila u igru sa 6:2, a zatim jednako lako izgubila odlučujući set sa 6:2. Nije jedina koja nije uspela da poveže dva dobra turnira, pa ostaje nada za ponovni uspon forme na Rolan Garosu.

Partizanu lakše, jer Zvezda mora da napadne
Uoči subotnje utakmice Partizana i Crvene zvezde stvari su potpuno jasne. „Crno-belima” odgovara i nerešeno, pošto bi sačuvali dva boda prednosti i imaju povoljniji raspored (do kraja prvenstva idu u Smederevo, koje je već ispalo iz lige, i dočekuju Spartak), dok za „crveno-bele” samo pobeda ima značaj, s tim što ni tada ne bi mogli da počnu da slave, jer ih u poslednja dva kola čekaju velika iskušenja (u pretposlednjem dočekuju Slobodu, a u poslednjem gostuju u Novom Sadu).
– Sama činjenica da moramo da dobijemo utakmicu protiv Partizana i određuje našu taktiku. Nas sam rezultat tera da napadnemo. Dakle, moramo da nametnemo svoju igru, a normalno je da napravimo takvu taktiku u kojoj ćemo da iskoristimo slabosti protivnika, – otkrio je u kom pravcu razmišljaju u Zvezdi sportski direktor Zoran Stojadinović. – Na koji ćemo način da napadnemo to će da odluči trener Sa Pinto. U svakom slučaju lakše je da se pravi taktika kad je dovoljan i remi i tu je Partizan u prednosti. 
Za uspeh nema gotovih recepata. Pogotovo uoči ovakvih utakmica.
– Kad je derbi u pitanju sve pada u vodu. Što se toga tiče potpuno bi bilo svejedno da li smo mi u minusu 11 bodova ili, recimo, da Partizan toliko zaostaje. Motiv svakog fudbalera je da taj meč odigra što bolje, – tvrdi Stojadinović. – Prvo zbog rivaliteta, a to je i utakmica na kojoj ima najviše stranih menadžera. A to što je razlika samo dva boda mislim da je sreća za naš fudbal, jer postoji i takmičarska draž.
„Crveno-beli” su bili otpisani pre dva meseca iz borbe za prvaka. Ali, posrećilo im se s novim trenerom. Partizan je prosipao bodove, a Crvena zvezda je strpljivo punila svoj ambar.
– Od tih osam pobeda mislim da smo najbolje odigrali protiv Hajduka, Spartaka i prvo poluvreme u Jagodini, a najlošije protiv Donjeg Srema i OFK Beograda, – rangirao je Stojadinović učinak Zvezdinih igrača. – Na poslednjoj utakmici nisu podbacila, recimo, dvojica igrača, nego 80 odsto. Mi smo, da se našalim, sve uradili da ne dobijemo tu utakmicu. Razume se, naši igrači su hteli da pobede, nisu išli na 1:0, ali oni su igrali protiv vrlo mlade ekipe OFK Beograda, a mislili na Partizan. 
Sada između njih i Partizana nikoga nema. Dakle, misli i treba da budu okrenute ka „crno-belima”, koji su u stvari i jedini koji imaju šta da izgube. Oni su već bili viđeni kao prvaci, a Zvezda je vadila kestenje iz vatre. 
– U utakmicu može da se uđe na različite načine. Psihološki je sigurno povoljnije da se razmišlja tako da mi možemo samo da dobijemo, a da nemamo šta da izgubimo, jer je zaostatak bio takav da verovatno nije bilo nikoga na svetu ko je pomišljao da možemo da se borimo za prvo mesto. Ali, trenutna situacija je takva i ona nameću veću odgovornost, – naglašava Stojadinović. – Naša ekipa je u suštini još mlada i, mada prija to što su se izborili da se vrate u borbu za titulu, to je samo po sebi i veliko opterećenje za igrače. Realno, oni se veoma teško bore s tim pritiskom i zato je i bilo problema u igri protiv, ne bih da ikoga potcenjujem, ali, ipak, slabijih protivnika. 
Zvezdini fudbaleri će noć pre „večitog derbija” biti „odvojeni od sveta”, kao i pre svake utakmice. Ali, do susreta s Partizanom njihovi treninzi biće zatvoreni za javnost. To ukazuje da Sa Pinto priprema nešto...

Matić protiv Ivanovića za pehar Lige Evrope
U finalu fudbalske Lige Evrope večeras će se od 20.45 časova u Amsterdamu sastati Benfika i Čelzi. Portugalski predstavnik, dvostruki prvak Starog kontinenta, čeka evropski trofej 51. godinu. Sa druge strane engleski tim ima šanse da bar na desetak dana postane vlasnik oba Uefina trofeja, pošto je još uvek šampion Evrope i da ujedno bude prvi kojem je uspelo da nakon Lige šampiona osvoji i ovo takmičenje. Rivali su sezonu počeli su u jačem takmičenju, a od proleća su u ovom.
Lisabonskom klubu večerašnji susret je deseto evropsko finale, ali je do sada izgubio čak sedam. Ima tačno duplo više odigranih utakmica u Uefinim takmičenjima od protivnika (362:181) u kojima je postigao tačno 600 golova. Pre tri decenije u borbi za pehar u tadašnjem Kupu Uefe poražen je u dvomeču sa Anderlehtom (0:1 i 1:1). Tim iz Londona može da postane tek četvrti osvajač svih takmičenja Evropske fudbalske unije (posle Juventusa, Ajaksa i Bajerna), pošto je 1971. i 1978. trijumfovao u Kupu pobednika kupova, a prošle sezone u Ligi šampiona. Pored toga, igrao je još samo jedno finale i to pre pet godina u najjačem klupskom kontinentalnom takmičenju, kada je u Moskvi posle izvođenja penala poražen od Mančester junajteda.
Dresove večerašnjih protivnika nose i dva naša fudbalera. Kapiten srpske reprezentacije Branislav Ivanović igra za Čelzi, a eks reprezentativac Nemanja Matić za Benfiku (selektor Siniša Mihajlović ne želi da ga zove u nacionalni tim). Rivale povezuje i par transfera. Brazilac Ramires je u avgustu 2010. došao u London iz Lisabona, dok je njegov zemljak David Luiz stigao u januaru 2011. U sklopu ovog drugog prelaska Čelzi je uz 25 miliona evra dao pride i našeg Matića, koji je sezonu završio na pozajmici u Viteseu, a na leto produžio u portugalsku prestonicu. Sad su se navodno pokajali i zainteresovani su da ga otkupe, ali su u Benfiki „zacepili” obeštećenje od 50 miliona evra.
Prošle godine u četvrtfinalu Lige šampiona Čelzi je bio uspešniji. Pobedio je u Lisabonu s 1:0, a u Londonu s 2:1. Benfika sada ima šansu da se revanšira rivalu, a pred meč njen trener Žorge Žezus je izjavio:
– Osvajanje Lige Evrope može da bude veoma važan momenat u klupskoj istoriji. I ulazak u finale je veliki uspeh, ali izaći iz njega kao pobednik bilo bi nešto zaista veliko. Naš cilj je poznat, idemo na pobedu.
Žezus je za sajt Uefe rekao da je bio dete kada se Benfika pela na evropski fudbalski presto, ali da je mnogo čitao o tome i da dobro zna klupsku istoriju.
– Zadovoljan sam što ćemo igrati protiv Čelzija. Pored Luiza i Ramiresa ne zaboravljam da sam trenirao i Paula Fereiru i Ilarija. Srećan sam što ćemo se sresti u finalu – dodao je trener Benfike.
Branislav Ivanović želi novi evropski pehar:
– Došli smo do kraja veoma teške sezone i moramo da pružimo maksimum da uspešno završimo posao sa osvojenim trofejom. Razočarani smo ispadanjem iz Lige šampiona, ali smo motivisani da pokažemo ono što znamo u finalu Lige Evrope.
David Luiz je kazao da večerašnji meč izaziva u njemu jake emocije:
– Svi znaju da mi je Benfika u srcu, ali kada utakmica počne to moram da potisnem. U finalu uvek igrate s velikim klubom. Zato Benfika i Čelzi i jesu u finalu. Moramo da budemo spremni na sve. Igrači Benfike pritiskaju visoko i ne smemo da im ostavimo ni malo prostora. Moraćemo sve vreme da budemo koncentrisani. Biće fantastična utakmica iz koje ćemo nadam se izaći kao pobednici.
Čelziju je duel s Benfikom četvrti finale ove sezone. Prethodna tri u engleskom i Uefinom superkupu, kao i Fifinom svetskom prvenstvu za klubove, je izgubio.
-------------------------------------------------------
Sudi Holanđanin Kujpers
Finale Lige Evrope između Benfike i Čelzija sudiće Holanđanin Bjern Kujpers. Pomagaće mu zemljaci Sander van Rekel i Ervin Cejnstra. Četvrti arbitar biće Feliks Brih iz Nemačke. Za dodatne sudije određeni su Holanđani Pol van Pekel i Ričard Lisveld, a rezerva je Beri Simons.
 ----------------------------------------------------------------------------------
LIČNE KARTE FINALISTA
BENFIKA
Datum osnivanja: 28. februar 1904.
Nadimak: orlovi
Klupske boje: crvena
Stadion: Luz (65.647)
Predsednik: Luis Felipe Vieira Fereira
Nacionalni trofeji: 32 puta prvak, 24 pobednik Kupa, po 4 puta Kupa ligaša i Superkupa
Međunarodni trofeji: 2 puta prvak Evrope
Trener: Žorge Žezus
Kapiten: Luizao
Najbolji strelac ove sezone u Evropi: Oskar Kardozo 8 golova (2 u LŠ, 6 u LE)
Trijumf u evrokupovima: Didelanž 10:0 (kvalifikacije Kupa šampiona, 5. oktobar 1965)
Katastrofa u evrokupovima: Selta 0:7 (3. kolo Kupa Uefa, 25. novembar 1999) 
ČELZI
Datum osnivanja: 10. mart 1905.
Nadimak: plavi
Klupske boje: plava
Stadion: Stamford bridž (41.837)
Predsednik: Roman Abramovič
Nacionalni trofeji: 4 puta prvak, 7 pobednik Kupa, po 4 Kupa ligaša i Superkupa
Međunarodni trofeji: 1 put prvak Evrope, 2 puta osvajač Kupa pobednika kupova, 1 put Superkup
Trener: Rafael Benitez
Kapiten: Džon Teri
Najbolji strelac ove sezone u Evropi: Fernando Tores 8 golova (3 u LŠ, 5 u LE)
Trijumf u evrokupovima: Ženes Haučarage 13:0 (1. kolo Kup pobednika kupova, 29. septembar 1971)
Katastrofa u evrokupovima: Barselona 1:5 posle produžetaka (četvrtfinale Lige šampiona, 18. april 2000)

Nije važno što je Partizan domaćin i što ima dva boda više
Uoči prve utakmice Dragana Džajića protiv Partizana, 17. novembra 1963, ujedno i prvog „večitog derbija” na sadašnjem Zvezdinom stadionu, rezultat u međusobnim okršajima u prvenstvu između ta dva kluba bio je 12:12 u pobedama.
Od kako je ušao u prvi tim Crvene zvezde Džajić nije propustio nijednu od 19 utakmica protiv Partizana. Njegov tim je dobio 11 mečeva, a samo dva izgubio!
Na početku karijere Džajić je igrao protiv on generacije Partizana koja je stigla u finale Kupa šampiona 1966. Uprkos tome „crveno-beli” su nizali uspehe u međusobnim okršajima.
Čak i u toj Partizanovoj najslavnijoj sezoni, kada je u Evropi izbacio šampione Francuske (Nant), Zapadne Nemačke (Verder), Čehoslovačke (Sparta) i Engleske (Mančester junajted) „crveno-beli” su dobili obe utakmice (sa po 2:1).
– Od one moje prve utakmice u „večitom derbiju”, koju smo dobili s 1:0, počela je naša dominacija i trajala je svih 12 sezona koliko sam proveo u Crvenoj zvezdi pre odlaska u Francusku, – podseća na to doba Dragan Džajić. – Ne znam da objasnim zašto je to tako bilo na početku. Sem jedne sezone, kada smo imali dobru ekipu, u ostalima smo igrali sa nekim „šarenim” timom. Bez obzira na to – pobeđivali smo Partizan.
Kada je Miljanić došao za trenera Crvene zvezde stvorio je tim koji je godinama harao u Jugoslaviji. „Večiti derbi” je tada izgubio neizvesnost, jer je Partizan retko stizao i do remija.
– To već može da se objasni. Kad se toliko gubi od nekog onda se uveče neki strah. U Partizanu su jednostavno stekli kompleks da ne mogu da nas pobede. To su bitne stvari, jer smo tako na psihološkom planu stekli prednost protiv takvog protivnika, – obrazložio je Džajić.
Posle prekida zbog povrede i služenja vojske Džajić je 27. oktobra 1974. odigrao i 20. utakmicu protiv Partizana i ponovo je Zvezda pobedila. Po povratku iz inostranstva, samo je još jednom igrao u „večitom derbiju”. Bilo je to 7. maja 1978, a Zvezda je izgubila s 3:2.
– Najbolju igru sam pružio kad smo pobedili s 3:1 na Stadionu JNA. Tada sam odigrao stvarno izvanredno. A posebno mesto zauzima i ona utakmica kada smo ih savladali sa 6:1. Mogli smo tada i rekord da postavimo.
Ipak, kao najubedljivija pobeda u „večitom derbiju” ostalo je Partizanovih 7:1 na utakmici koja je odigrana 6. decembra 1953. Džajić je, po sopstvenoj oceni najbolju partiju u protiv Partizana prikazao 23. novembra 1969, a onu svoju najveću pobedu u „večitom derbiju” Crvena zvezda je ostvarila 17. novembra 1968. na svom stadionu.
I pored toga rivalstvo nije nestalo. Uostalom, svedoci smo koliko je izraženo danas, iako Crvena zvezda protiv Partizana vodi 59:41 u pobedama.
– Partizan nam je i u vreme kada smo ga redovno pobeđivali bio najveći rival, mada naši susreti tada nisu odlučivali o prvaku. Svaka utakmica protiv njega nam je, ipak, bila vrlo važna. Ne toliko zbog dva boda koliko se tada dobijalo za pobedu, nego zbog popularnosti kluba kojoj su uspesi u „večitom derbiju” direktno doprinosili, – ističe Džajić značaj uspeha protiv „večitog rivala”.
Sada, tri kola pre kraja, Crvena zvezda zaostaje za Partizanom dva boda i igraće na njegovom terenu. O tome šta je bitno da se dobije „večiti derbi” Džajić na osnovu svog iskustva, a bio je i igrač, i direktor, a sada je ponovo predsednik, ističe:
– Pre samo mesec i po dana nismo ni razmišljali da ova utakmica može mnogo da nam donese, da nam pobeda otvara put ka tituli prvaka. S te strane treba pripremiti ekipu na psihološkom nivou i, naravno, taktičkom. Sada ulog može da bude i titula. Do nedavno je to bila nemoguća misija, a sada je postala moguća.
Uoči ovakvih utakmica uvek se vaga ko je bolji, ko je bliži pobedi. Džajić na predstojeći meč gleda ovako:
– Nema nekih prednosti , pa ni to što je Partizan i ima dva boda više. Sada je sve na igračima. Zvezda svakako može da igra bolje, nego do sada.
Crvena zvezda je na pragu da ostvari neverovatan podvig. Ako joj to uspe ova generacija svrstaće se uz rame onoj koja joj je donela prvu titulu. Bilo je to 1951. kada je Dinamo u poslednja tri kola ušao s prednošću od pet bodova (pobeda je donosila dva boda), ali su „crveno-beli” ipak prestigli Zagrepčane zahvaljujući boljem gol-količniku od 12 hiljaditinki. U poslednjem kolu pobedila je baš Partizan (2:0) na njegovom stadionu.

Ešton pozvala Dačića i Tačija na sastanak 21. maja
BRISEL – Visoka predstavnica EU Ketrin Ešton pozvala je danas premijere Srbije i Kosova, Ivicu Dačića i Hašima Tačija na sastanak 21. maja u Briselu, da bi razgovarali o sprovođenju sporazuma Beograda i Prištine postignutog u aprilu.
„Pozvala sam premijera Dačića i Tačija na sastanak sledeće nedelje, 21. maja u Briselu, da razgovaramo o zajedničkim koracima koje oni moraju da preduzmu u sprovođenju aprilskog sporazuma. Brzo sprovođenje sporazuma je od ključnog značaja i zaista se radujem što ću o tom pitanju razgovarati s dvojicom premijera”, navodi se u saopštenju koje je prosledila portparolka visoke predstavnice EU Maja Kocijančič.
Dačić i Tači parafirali su 19. aprila u Briselu sporazum o normalizaciji odnosa Beograda i Prištine.
Međutim, nakon toga, dva sastanka radnih grupa za sprovođenje sporazuma su propala, a dve stane su se međusobno optuživale za neuspeh tih razgovora.

Na prelazu Gradina, na izlazu iz Srbije, čeka se četiri sata
Prema informacijama uprave granične policije u 17.15 časova, putnička vozila čekaju četiri sata na graničnom prelazu Gradina, na izlazu iz Srbije a na Preševu, na izlazu iz zemlje, putnička vozila i autobusi š zadržavaju 35 minuta, navode iz Auto-moto saveza Srbije (AMSS).
Teretna vozila najduže čekaju na Batrovcima, na izlazu iz Srbije i to dva sata dok se na prelazu Horgoš i Šid, na izlazu iz Srbije, zadržavaju 90 minuta.
Na ostalim graničnim prelazima nema dužih zadržavanja za sve kategorije vozila, prenose iz AMSS-a.

Tesla i Karađorđevići
Dr Oliver Subotić*
Dok sam iščitavao primarne izvore za potrebe pisanja knjige „Tesla: Duhovni lik”, imao sam prilike da se lično uverim u ono što su gotovo svi Teslini biografi u manjoj ili većoj meri uočili u njegovoj ličnosti, a to su izrazite „oscilacije” (neretko i protivrečnosti) u raznim temama. Ipak, primetio sam da postoji nekoliko tema u kojima, slikovito rečeno, ne postoje „sinusoide” i izražene „amplitude”, već isključivo „linearna funkcija”. Jedna od tih retkih tema gde Tesla pokazuje jasnu konstantu u stavovima je odnos prema srpstvu, Kraljevini Jugoslaviji i Kraljevskom domu Karađorđevića.
Nikola Tesla je tokom američkog perioda svog života postao izrazit kosmopolita, ostavši istovremeno srpski patriota. Tokom američkog perioda se formirao i kao ubeđeni srpsko-jugoslovenski monarhista, te je poput većine srpskih intelektualaca tog vremena vatreno podržavao koncept Kraljevine Jugoslavije i bio veliki poštovalac kraljevske loze Karađorđević. To poštovanje se već može uočiti u dostupnim dokumentima iz perioda Prvog svetskog rata, kada on izražava divljenje podvizima srpske vojske predvođene svojim nezaboravnim voždom, kraljem Petrom Prvim Oslobodiocem. Tako, povodom inicijative jeromonaha Nikolaja Velimirovića iz 1915. godine, da zajedno sa Mihajlom Pupinom i Pajom Radosavljevićem potpiše „Vidovdanski proglas” i pozove Srbe u SAD da pomognu svojim sunarodnicima na Balkanu, Tesla iznosi stav da bi taj apel američki Srbi najpre poslušali ako bi ga potpisala dva srpska kralja: Petar Karađorđević i Nikola Petrović.
Ličnost u kraljevskoj lozi Karađorđević, koju je Tesla posebno izdvajao, bio je kralj Aleksandar, koji ga je odlikovao Ordenom Jugoslovenske krune prvog stepena 1931. godine. Kralja Aleksandra je doživljavao kao vladara koji je uspeo da napravi snažnu državu (Kraljevinu Jugoslaviju) i ujedini tri balkanska naroda (Srbe, Hrvate i Slovence). U svom posmrtnom slovu Kralju Mučeniku, objavljenom 1934. godine u „Njujork tajmsu”, Tesla ovako zbori: „Poput Vašingtona, bio je sposoban i neustrašiv general koji je oslobodio svoju zemlju od ugnjetavanja; poput Linkolna bio je mudar i patriotski vođa koji je pretrpeo mučeništvo.” Tesla je, pritom, verovao da će mučenička krv kralja Aleksandra definitivno ujediniti narode Kraljevine Jugoslavije (što se, kao što je dobro poznato, nije desilo). Sa druge strane, strahovao je za jedinstvo mlade države, zbog čega je javno podsetio sve Hrvate i Slovence na činjenicu da je njihova sloboda kupljena cenom srpske krvi u Prvom svetskom ratu. Kralj Aleksandar je za Teslu bio i ostao ličnost koja zaslužuje da bude na „pijedestalu srpskih velikana” – pišući pozdravno pismo Srbima u Geriju (Indijana, SAD) uoči Drugog svetskog rata, on za kralja Aleksandra koristi epitete „Veliki” i „Mučenik”.
Kada je reč o kralju Petru Drugom Karađorđeviću, Tesla i prema njemu pokazuje odnos dubokog poštovanja i izrazite odanosti, približan onome koji je ukazivao kralju Aleksandru. U jednom pismu iz 1938. godine upućenom inženjeru Slavku Bokšanu, Tesla kralja Petra Drugog naziva „mladim orlićem iz gnezda velikog orla”, a Srbe u SAD javno poziva da budu odani mladom monarhu, koga naziva „zenicom u oku naroda”. On kralja Petra Drugog veliča u nekoliko javnih objava u SAD želeći mu mnoga leta. Na koncu, poslednji Teslin izlazak u javnost – tačno pola godine pred smrt – bio je osmog jula 1942. godine u hotelu „Njujorker”. On tada, već prilično ugroženog zdravlja, izlazi u pratnji svog sestrića, diplomate Save Kosanovića, da pozdravi kralja Petra Drugog. Mladi kralj je u to vreme bio u poseti SAD, sa ciljem da od predsednika Ruzvelta izmoli vojnu pomoć za generala Dragoljuba Mihailovića (koga je Tesla, po rečima čuvenog američkog istraživača Lelanda Andersona, smatrao za „simbol drevne srpske borbe za krst časni i slobodu zlatnu”). „Hrvatski glas” izveštava o susretu mladog monarha i Tesle, navodeći kako je genijalni pronalazač rekao da mu je kralj svojom posetom učinio najveću čast i da će mu to biti „najmilija uspomena”. Svoj uvodni govor kralju Petru Drugom Tesla je završio rečima: „Veličanstvo, Bog Vas blagoslovio!”. Prema Kraljevim memoarima, obojica su tokom rastanka plakala, a Tesla ga je otpratio podsećanjem na zaveštanje kralja Aleksandra: da čuva jedinstvo naroda Kraljevine.
Važno je ovom prilikom istaći da je Tesli bila apsolutna strana bilo kakva ideja Jugoslavije bez srpske krune na njenom čelu – ostao je odan kralju Petru Drugom Karađorđeviću i pored stalnih ubeđivanja okoline da pređe na stranu Tita i njegovih komunista, koji su se od samog početka rata spremali za revolucionarni prevrat i nasilno preuzimanje vlasti. O čvrstom Teslinom stavu prilično argumentovano piše Margaret Čejni, pozivajući se na hrvatskog profesora Bogdana Radicu, diplomatu Kraljevine Jugoslavije u SAD, koji je tokom rata prešao na Titovu stranu. Iz njene studije saznajemo da je Sava Kosanović bezuspešno pokušavao da privoli svog genijalnog ujaka da se od kralja okrene ka Titu. O svemu navedenom u svojim memoarima svedoči i Konstantin Fotić, ambasador Kraljevine Jugoslavije u SAD, koji navodi da je svaki pokušaj da se od Nikole Tesle izvuče bilo kakva poruka protiv Kralja Petra Drugog bila bezuspešna. Teslina odanost srpskoj kruni bila je do kraja života održana besprekorno.
Da li bi Tesla, da je danas među nama, od „linearne funkcije” skrenuo kao „sinusoidi” u navedenim temama? To je već domen pretpostavki. A ono što možemo pretpostaviti jeste da bi zbog gorkog iskustva Jasenovca, Jadovna i, na kraju, „Oluje” imao krajnje rezervisan stav prema nekoj novoj jugoslovenskoj ideji. Možemo slobodno pretpostaviti i to da bi se i danas zalagao za što bolje odnose Srba sa Hrvatima i Slovencima, koje je smatrao bratskim narodima. A ako ćemo suditi po ogromnom poštovanju koje je decenijama ukazivao Karađorđevićima – kao i ništa manjem poštovanju koje oni do dan danas ukazuju njemu – verovatno bi u naše vreme bio i počasni član Krunskog saveta.
*Osnivač Zadužbine „Petar Mandić”, dobročine ustanove koja neguje uspomenu na Tesline pretke

Rustem Mustafa svedoči na suđenju Tačiju
Suđenje Hašimu Tačiju i njegovim saučesnicima optuženima za ratne zločine na KiM nastavlja se sutra, a kako saznaju mediji u Prištini, sudsko veće saslušaće Rustema Mustafu, bivšeg komandanta oslobodilačke vojske Kosova (OVK) u Operativnoj zoni Lap, inače poznatog kriminalca i osuđivanog ratnog zločinca. Mustafa je jedan od retkih pripadnika OVK i jedini komandant te terorističke jedinice koji su u Prištini osuđeni za ratne zločine na KiM. On je potvrdio da je dobio poziv od Specijalizovanog tužilaštva u Hagu da se iduće sedmice pojavi kao svedok.
Mustafa će, kako se očekuje, svedočiti o funkcionisanju OVK, a u izjavama za medije kazao je da namerava da „brani istinu o ratu OVK”.
Rustem Mustafa poznat je kao komandant Remi, a tokom rata 1998–1999. bio je komandant regionalne zone Lap i član takozvane lapske grupe OVK. Posle rata, postao je poslanik i potpredsednik Demokratske partije Kosova. Uhapšen je u avgustu 2002. i izveden pred Okružni sud u Prištini u kojem su sudile međunarodne sudije Unmika. Osuđen je prvostepeno na 17 godina zatvora jer je utvrđeno da je sa još trojicom pripadnika OVK ubio petoro nelojalnih kosovskih Albanaca. Vrhovni sud Kosova preinačio je presudu 2005. i naložio novo suđenje pa je 2013. osuđen na četiri godine zatvora.
Bio je optužen da je zajedno sa drugim pripadnicima OVK držao zarobljenike u nehumanim uslovima, uskraćujući im adekvatnu zdravstvenu negu, hranu i vodu. Zatočenici su podvrgavani stalnom premlaćivanju, mučenju i pretnjama smrću od avgusta 1998. do juna 1999. godine.
Sumnja se da je tokom rata na KiM učestvovao u teškim zločinima nad Srbima kao i da je u zoni Lap osnivao logore u kojima su civili saslušavani, zlostavljani i ubijani. Grupe pod kontrolom Mustafe, prema podacima dostupnim medijima, posle rata proterivale su preostale Srbe i preprodavale napuštene stanove i drugu imovinu. Mustafa je pored terorističke grupe BIA formirao i „Skiftere” i „Crvenu ruku”, čiji su pripadnici progonili, kidnapovali i ubijali Srbe na području Prištine i Podujeva.
Prema podacima srpskih bezbednosnih službi, Mustafa je još od osamdesetih godina prošlog veka privođen zbog trgovine narkoticima, krijumčarenja oružja, ucena, napada na policiju i drugih teških krivičnih dela. Američke obaveštajne službe smatraju ga jednom od osoba od kojih preti opasnost po mir na Balkanu.
Prema obaveštajnim podacima, Mustafa u svojim kriminalnim aktivnostima, pre svega u trgovini drogom, sarađuje sa Ramušom Haradinajem, dok je do 2015, kada je pravosnažno osuđen, bio poslanik i potpredsednik stranke Hašima Tačija.
Rustem Mustafa jedan je od prvih pripadnika OVK koje je još krajem 2018. u predistražnom postupku saslušalo tužilaštvo u Hagu, pa se tada nagađalo da će on biti i jedan od prvih čije će se ime naći na nekoj od optužnica. Iako je Mustafa zbog svoje pozicije u komandi OVK pominjan odmah uz Tačija, Kadrija Veselija, Adema Čekua, Fatmira Limaja i ostalih, haški tužilac će ga saslušati kao svedoka, a ne kao okrivljenog.

Kaciga glavu čuva
Biciklisti su često prinuđeni da se kreću kolovozom gde ih vozači motornih vozila tretiraju kao „ometače”, a ne kao sastavni deo saobraćajnog sistema
Na teritoriji Srbije od početka godine poginule su 23 bicikliste, a povređeno je više od 400. MUP Srbije skrenuo je pažnju da su oni najugroženija kategorija učesnika u saobraćaju.
„Apelujemo na vozače putničkih i teretnih vozila i autobusa da posebnu pažnju usmere na bicikliste, kako bi sačuvali njihovu bezbednost. Sa druge strane, apelujemo i na bicikliste da upotrebnom svetala i reflektujućih elemenata učine sebe vidljivijim, a samim tim i bezbednijim u saobraćaju”, saopšteno je iz MUP-a i objavljen apel i na društvenim mrežama.
Ključni problem, kada je reč o bezbednosti biciklista u saobraćaju, jeste njihova ranjivost, jer i pri relativno malim brzinama često zadobijaju teške povrede, uglavnom zbog toga što im je jedina zaštita njihova odeća, ukazali su stručnjaci Agencije za bezbednost saobraćaja (ABS).
Važnu ulogu ima i brzina vozila koja učestvuju u sudaru sa biciklistima, naročito kada je reč o težim posledicama. Biciklisti su često slabo uočljivi za druge učesnike u saobraćaju, pre svega jer su dimenzije vozila manje u poređenju sa automobilima, autobusima ili teretnim vozilima.
To je poseban problem u noćnim uslovima vidljivosti, pogotovo u slučajevima kada bicikl nije opremljen odgovarajućim svetlima, a to su belo na prednjoj i crveno svetlo na zadnjoj strani bicikla, kao i ako vozač i putnik na biciklu ne nose svetlu odeću.
Stručnjaci naglašavaju i činjenicu da biciklisti različite starosne dobi i pola imaju različite psihofizičke sposobnosti. Deca uglavnom nemaju dovoljno iskustva i znanja, a stariji imaju smanjenu moć zapažanja, smanjene fizičke sposobnosti i pokretljivost.
Bezbednost dvotočkaša u velikoj meri zavisi i od saobraćajnog okruženja, koje je najčešće dizajnirano i prilagođeno za kretanje motornih vozila i nije predviđeno za bicikliste.
„Oni su često prinuđeni da se kreću kolovozom gde ih vozači motornih vozila tretiraju kao ’ometače’ saobraćaja, a ne kao sastavni deo saobraćajnog sistema, pri čemu često i sami ne poštuju pravila – ne postupaju u skladu sa signalizacijom, zabranom korišćenja mobilnih telefona, audio i video uređaja, upotrebom svetala na biciklu. Saobraćajne nesreće sa učešćem biciklista, zbog njihove velike ranjivosti, češće za posledicu imaju poginule osobe, nego što je to slučaj kod udesa sa učešćem samo motornih vozila sa zatvorenom karoserijom”, navodi se u rezultatima istraživanja ABS-a.
Kada se uporedo posmatraju podaci o nastradalim biciklistima i nastradalim vozačima i putnicima u automobilima, dolazi se do podataka da biciklisti kada učestvuju u saobraćajnoj nesreći imaju skoro šest puta veći rizik da smrtno stradaju nego što je to slučaj sa putnicima i vozačima u automobilima.
U proseku, godišnje u udesima u Srbiji pogine oko 50 i bude povređeno oko 1.486 biciklista. Svaka jedanaesta poginula i svaka četrnaesta povređena osoba u saobraćajnim nesrećama je – biciklista. Oni čine oko devet odsto od ukupnog broja poginulih i oko sedam procenata od svih povređenih osoba u udesima, pokazuju podaci ABS-a.
Saobraćajne nesreće sa učešćem biciklista se najčešće događaju u leto i jesen, odnosno u periodu godine od jula do oktobra, a najviše u avgustu.
Stručnjaci savetuju biciklistima da imaju zakopčanu zaštitnu kacigu, koja će im spasiti život u slučaju pada sa bicikla i sprečiti povrede glave.
„Koristite štitnike za kolena i laktove kako biste ublažili udarce od pada. Nosite odgovarajuće cipele i proverite da li su pertle pravilno vezane. Obucite adekvatnu odeću – pantalone sa užim nogavicama, majice i jakne koje su uz telo, kako ne bi došlo do zakačinjanja delova garderobe o pedale i druge delove bicikla”, savetuju iz ABS-a.
Bicikl treba da bude ispravan, ručice na upravljaču čvrste i pravilno podešene, a sedište na odgovarajućoj visini – tako da stopala obe noge budu u stanju da dodirnu zemlju. Kočnice moraju da budu ispravne, a pneumatici na točkovima napumpani pod odgovarajućim pritiskom.
Belo svetlo na prednjoj i crveno na zadnjoj strani bicikla moraju biti ispravni i postavljeni na odgovarajuće položaje. Zvonce ili sirena takođe moraju biti ispravni.
„Kada prelazite preko kolovoza, trudite se da se ponašate kao da ste pešak. Pogledajte pažljivo levo, desno, levo. Kada procenite da je bezbedno započnite prelazak, gurajući bicikl pored sebe. Koristite ručne signale da upozorite druge učesnike u saobraćaju ili im date obaveštenje o skretanju i promeni položaja na kolovozu”, savetuju stručnjaci.
U noćnim uslovima i kada je smanjena vidljivost, osim što bicikl mora da bude osvetljen, biciklista treba da ima svetlu i odeću sa retroreflektujućim materijalima. Ako voze bicikl kolovozom, treba da se kreću u širini od najviše jedan metar od desne ivice kolovoza, ali ne uz sam ivičnjak.

Svi bi u menadžere, niko neće u prosvetu
Poražavajuće mali broj studenata koji nameravaju da postanu prosvetni radnici ponavlja se iz godine u godinu. Avetinjski pusti ostaju smerovi fakulteta koji obrazuju nastavnike. Stručnih profesora za fundamentalne opšteobrazovne predmete u preduniverzitetskom školstvu već nema dovoljno, i neće ih ni biti dok na pragu fakulteta ima najmanje budućih brucoša koji žude da steknu visoko obrazovanje da bi se vratili u učionice kako bi neke nove đake opismenili.
Zvuči optimistično kad se kaže da je na Matematičkom fakultetu u Beogradu na smeru nastavnik matematike ove godine konkurisalo duplo više studenata nego lane. Ali u brojkama, realnost izgleda ovako: prošle godine je u ovo doba bilo svega osam kandidata, sada ih je 16, a planirano je 70 brucoša.
Na svim srbističkim katedrama na republičkom nivou očekuje se da će biti popunjeno oko 40 odsto ponuđenih mesta za buduće studente.
– U Novom Sadu, Nišu, Kragujevcu, Beogradu, Kosovskoj Mitrovici, kada se sve sabere, planirano je 441 mesto na budžetu, a ima 186 kandidata. Samo u Beogradu za grupu za srpski jezik i književnost bilo je prijavljeno 34 kandidata na 100 mesta, a za srpsku književnost i jezik 63 na predviđenih 150 mesta. Slično je bilo i prošle godine. Slikovito, ako bismo gledali po poslovičnoj slici čaše vode koja je do pola puna ili prazna, zavisi da li ste optimista ili pesimista, ta čaša je svakako – šuplja – dočarava za „Politiku” prof. dr Slavko Petaković, šef katedre za srpsku književnost s južnoslovenskim književnostima na Filološkom fakultetu Univerziteta u Beogradu.
Jagme za indeks nema ni na Opštoj fizici, smeru Fizičkog fakulteta koji u glavnom gradu upisuju budući nastavnici ovog predmeta. Tu je prijavljen samo – jedan kandidat. Pad broja zainteresovanih se beleži već osam godina, ali do sada nije bila ovako alarmantna situacija. Kako je izjavio dekan, prof. dr Ivan Belča, ovaj brucoš će imati sve predmete, ništa neće biti izbačeno, a sledeći potez je na državi jer ne sme da se dozvoli da se ugasi Opšta fizika, pošto bi u tom slučaju buduće generacije ostale bez nastavnika.
Oskudicu interesovanja za prosvetni poziv potvrđuju i preliminarne rang-liste za upis na Prirodno-matematičkom fakultetu u Novom Sadu. Studije za profesora hemije tu će upisati samo jedan kandidat, a planirano je 20 brucoša. Za buduće nastavnike fizike bilo je ukupno tri kandidata, jedan je pao prijemni, jedan „upao” na samofinansiranje i jedan zavredeo indeks na budžetu, mada je ukupno studenata na ovom smeru moglo biti 25. Za ostala nastavnička zvanja na novosadskom PMF-u zainteresovanost je za mrvicu bolja. Na smeru za profesore matematike ima osam kandidata za 51 budžetsko mesto, dok je za profesore geografije 11 rangiranih, a 40 raspoloživih mesta.
– Mi smo sada u prvom planu kao nacionalna disciplina, a kada smo pokušali da srpski jezik i književnost dobije natpredmetni status, da se uvede na sve fakultete, ta inicijativa ostavljena je da istrune u lavirintima birokratije. Dobili smo deklarativnu podršku i van toga se ništa nije učinilo – ukazuje Petaković.
Njegove reči „prosveta je trenutno na mrtvom vezu, ostavljena je da odumre” i više puta isticane stipendije za studente koji se obrazuju za nedostajuća zanimanja u školama teško da će biti od pomoći. Za ovu godinu dodeljeno ih je samo pet, a novi konkurs uskoro treba da bude raspisan.
– Ne verujem da će to dati velikog efekta, budući da je student potpuno svestan da kad se završi studiranje on ulazi u prosvetu gde su plate takve kakve jesu i, što je veći problem, gde položaj prosvetnog radnika nije dobar – konstatuje ovaj profesor.
Nastavnici tvrde da su nemoćni. Ugled im je srozan. Plate su im ispod republičkog proseka. Učenici to vide i neće da postanu nastavnici. Nastavi li se tako, ne bi čudilo da u dogledno vreme u mnogim školama table budu najpametnije, nastavnici uglavnom nedovoljno stručni, a đaci posledično funkcionalno nepismeni. Hoće li s takvim predznanjem upisivati fakultete?
Da ironija bude veća, najodgovorniji donosioci odluka istrajno tvrde da je obrazovanje prioritet, a unapređivanje kvaliteta obrazovanja strateški cilj. U prvom planu je digitalizacija, a vraćanje dostojanstva prosvetnom esnafu ostaje na marginama. Šta uraditi da se pomak nabolje vidi ubrzo, da se ne čeka deset godina?
– Prvi korak mogu biti stipendije, ali to nije rešenje. Drugi je povećanje plata. Treći, rešavanje statusa prosvetnog radnika, zaštita od pritisaka i sprečavanje nasilja kojima je izložen, kao i prevencija nasilja u bilo kom obliku u školama. To se mora sistemski rešiti vrlo rigidnim kažnjavanjem. Nastavnik mora imati ugled u društvu, a primer i uzor za to treba da budu oni koji istupaju u javnom prostoru. Kada okruženje bude podsticajno tako da đaci u velikom broju upisuju nastavničke smerove i konkurencija će biti veća i najbolji će ulaziti u učionice. Svi ovi koraci su povezani, ne može da se ispuni samo jedan – smatra Petaković.
Medijski prostor, portali naročito, obiluju svakojakim jezičkim pogreškama, lektori su desetkovani, zvanična saopštenja državnog vrha, pa i Ministarstva prosvete, neretko su ugledni primeri grešaka, počevši od pravopisnih. Ako bi, recimo, bar državne institucije koje već imaju službe za odnose s javnošću obavezno morale da uposle profesore srpskog jezika kao lektore, da li bi i to doprinelo pravilnijoj upotrebi srpskog jezika, podsticajnom okruženju i većem interesovanju za studije srpskog jezika?
– To bi bio kulturni uticaj iznutra koji je najbitniji i koji bi menjao ovo društvo. Kad učenik vidi da uopšte nije važno kako govorite, kako pišete, on prihvata taj model. Kada bi u institucije koje se obraćaju javnosti ušli profesori srpskog jezika i književnosti to bi oblikovalo javni izraz, onda bi i đaci i svi građani imali orijentir šta je poželjno, društveno prihvatljivo i važno. Deca nemaju signal iz okruženja koji im kaže da je bitan način izražavanja, poznavanje svog jezika. Ne čitaju kao pre, a uticaj elektronskih medija je ogroman. Navikli su na kratke poruke koje su ekspresivno svedene. Bogatim jezikom možete da izrazite svoju psihološku slojevitost, tanane emocije, nijanse u raspoloženjima, bogatstvo svoga bića. Što vam je jezik siromašniji, teže možete da komunicirate s drugima. Pitanje je da li siromašenje jezika korespondira s osiromašenjem potrebe da se razgovara s drugim čovekom, jer se komunicira kratkim porukama, emotikonima, sažetim mejlovima, frazama, rečeničnim sklopovima koji su klišei. Nisam siguran da problem u komunikaciji dece nije povezan sa siromaštvom jezika, a ono sa iščezavanjem potrebe da se zaista komunicira s drugom osobom – zaključuje šef katedre za srpsku književnost.

Rubljov izborio četvrtfinale Vimbldona, protivnik Đoković ako pobedi Hurkača
Ruski teniser Andrej Rubljov plasirao se u četvrtfinale Vimbldona, pošto je danas u osmini finala savladao Aleksandra Bublika iz Kazahstana rezultatom 7:5, 6:3, 6:7 (6:8), 6:7 (5:7), 6:4.
Meč je trajao tri sata i 20 minuta. Ovo je bio šesti međusobni duel ruskog i kazahstanskog tenisera, a četvrti trijumf Rubljova.
Rubljov će u četvrtfinalu igrati sa pobednikom meča između Srbina Novaka Đokovića i Poljaka Huberta Hurkača, koji je na programu kasnije večeras.
Plasman u četvrtfinale Vimbldona izborio je još jedan ruski teniser Roman Safiulin, koji je pobedio Kanađanina Denisa Šapovalova 3:6, 6:3, 6:1, 6:3. On će u četvrtfinalu igrati sa pobednikom meča između Italijana Janika Sinera i Danijela Elahija Galana iz Kolumbije.

U Srbiji prodato samo 450 „velikih fića”
Kragujevac – Posle kratkotrajnog prekida proizvodnje usled obustave isporuke delova kompanije „Selmat” kod Torina, koja pravi plastične komponente za enterijer automobila, u „Fijatovoj” fabrici u Kragujevcu preksinoć u 22 sata ponovo je uspostavljena montaža modela „500L”. Manjak od oko 250 automobila biće nadoknađen u narednim danima, kada će više od 3.000 radnika biti angažovano prekovremeno, saopštio je juče direktor kompanije „Fijat automobili Srbija” Antonio Čezare Ferara, koji je u Kragujevcu otvorio četvrti po redu Međunarodni sajam proizvođača auto-delova jugoistočne Evrope.
Kao i prethodnih godina, „Fijat” je i ovog puta bio okosnica sajma, koji je okupio mnogobrojne proizvođače auto-delova iz Kragujevca, Srbije, ali i cele jugoistočne Evrope. Komponentaše iz Italije, Slovačke i Mađarske predvodile su privredne komore tih zemalja, a izlagače je ugostio organizator manifestacije, Regionalna privredna komora Kragujevac.
U okviru promocije domaćih proizvoda, RPK Kragujevac juče je kupio jedan „500L nacionale”, koji se u Srbiji prodaje po ceni od 10.900 evra. Najavljeno je i da će Privredna komore Srbije krenuti istim putem, što, kako je rečeno, treba da slede sva naša preduzeća, pogotovo ona u državnom vlasništvu.
„Fijat” još uvek nije locirao proizvodnju auto-delova u Srbiji u predviđenom obimu, pa se, umesto 80 odsto u našoj zemlji, danas pravi 67 procenata komponenti koje se ugrađuju u „velikog fiću”. Iz inostranstva stiže 33 procenta delova, među njima najvažniji i najskuplji, motor i menjač. Kragujevačka fabrika najviše delova dobija iz Italije, Poljske i Češke.
Da imamo više komponentaša u Srbiji, delovi bi bili jeftiniji, ali svaki naš partner mora da ispuni stroge standarde, budući da je naš prioritet kvalitet – naglasio je direktor Ferara.
Inače, u Srbiji postoji 11 velikih „Fijatovih” kooperanata, za koje rade mnogobrojne srpske kompanije, uglavnom kao isporučioci drugog ili trećeg reda, dok se u prvoj grupi dobavljača, onih koji direktno sarađuju sa „Fijatom”, nalazi svega par naših proizvođača autodelova.
Od početka godine do kraja aprila u „Fijatovoj” fabrici u Kragujevcu proizvedeno je 35.000 automobila „500L”. Uglavnom su sva vozila namenjena izvozu, budući da je u Srbiji prodato svega 450 „velikih fića”, oko 1,5 odsto celokupne „Fijatove” proizvodnje u ovoj godini. Subvencionisano zapošljavanje, u okviru kojeg „Fijat” od države dobija 10.000 evra za svako novootvoreno radno mesto, a zbog čega domaći model „500L” košta 4.600 evra manje od standardne verzije sa klimom, izgleda da još nije dalo očekivani rezultat.
Pred nama je period aktivne proizvodnje automobila, izvezli smo prvih 3.000 vozila za SAD, a slede isporuke u Veliku Britaniju – poručio je Ferara, napomenuvši da će u kragujevačkoj fabrici ove godine biti proizvedeno između 110.000 i 150.000 modela „500L” u različitim varijantama, kao i da će izvoz biti usmeren ka čak 100 zemalja.
Ukupna dosadašnja ulaganja u fabriku su 1,2 milijarde evra, od čega je 350 miliona investirano u rekonstrukciji starih pogona „Zastave”, a 850 u nabavku opreme. Osim 3.000 radnika angažovanih na montaži automobila, „Fijatovi” kooperanti u Kragujevcu zaposlili su još 1. 200 radnika.
Broj radnika koji su indirektno vezani za „Fijat” mnogo je veći, a na Sajmu proizvođača auto-delova jugoistočne Evrope, koji traje do 16. maja, očekuje se povezivanje naših i stranih firmi, radi zajedničkog nastupa na konkurentnom svetskom tržištu.

Amfilohije i Atanasije bez kazne na Saboru
Mitropolit crnogorsko-primorski Amfilohije i umirovljeni episkop zahumsko-hercegovački Atanasije Jeftić neće snositi nikakve posledice zbog svojih istupanja na nedavno održanom mitingu u Beogradu, ali će patrijarh Irinej na Majskom saboru sa njima obaviti razgovor povodom kontroverznih poruka koje su uputili javnosti – saznaje „Politika” u vrhu Srpske pravoslavne crkve (SPC).
Redovno majsko zasedanje Svetog arhijerejskog sabora Srpske pravoslavne crkve, koje će trajati od 21. maja do 3. juna, posebno će se baviti pitanjem Kosova i Metohije, a naš izvor ukazuje da je patrijarh svojim obraćanjem javnosti, praktično i najavio svoj razgovor sa Amfilohijem i Atanasijem.
– Njihovi nastupi na mitingu su stvar shvatanja njihove retorike. Suština je da su oni želeli da ukažu na ozbiljnost pitanja kao što je Kosovo i Metohija. Problem koji je stvoren i reakcije dela javnosti koja se s pravom uznemirila, jeste ta što malo ljudi zna da je mitropolit Amfilohije pesnik i da se u svojim govorima često služi jezikom simbola. Ko to ne zna, zaista je mogao da njegove reči protumači pogrešno i da ga one uznemire. Na mitingu se njegova retorika simbola otela kontroli – ističe izvor „Politike” koji pripada takozvanom umerenijem delu SPC.
Na naše insistiranje da pojasni hoće li biti ikakve odgovornosti Amfilohija i Atanasija, on je odgovorio:
– O tome nema ni govora.
Najavljujući ostale teme sa dnevnog reda majskog sabora, naš sagovornik kaže da će velikodostojnici SPC raspravljati o pregledu i sagledavanju života cele Crkve, kako u zemljitako i u dijaspori.
– Bliže će se razmatrati život u pojedinim eparhijama. Raspravljaće se i o stanju u ostalim pravoslavnim i hrišćanskim crkvama, kao i o ostalim pitanjima važnim za savremeni svet – napominje naš izvor, ističući da će veliki deo sabora biti posvećen obeležavanju jubileja, poput proslave 1.700 godina od Milanskog edikta, 200 godina od rođenja Njegoša…
– U SPC je primećeno da je veronauka u školama veoma pozitivno prihvaćena kod đaka, njihovih roditelja i u obrazovnom sistemu zemlje, tako da je izvesno da će i to biti tema predstojećeg sabora – precizira sagovornik „Politike”.
A. A.

Udžbenički haos
Tržište udžbenika u Srbiji je teško 90 miliona evra. Oko ovog podatka, to jest kolača, danas se bori 73 izdavača, od kojih su 72 privatna. Ako se ovome doda loša zakonska regulativa, nesposobnost prosvetnih vlasti da stanu na put korupciji i ceh koji na kraju plaćaju đaci, odnosno njihovi roditelji, više je nego jasno da je procedura odobravanja školskih knjiga i odabira udžbenika u školama odavno morala da bude potpuno drugačije regulisana.
Najave da će poslanici Skupštine Srbije uskoro pred sobom imati predloge izmena nekoliko prosvetnih zakona koji će se ticati i udžbenika, daju nadu da će se konačno srediti haos koji već nekoliko godina vlada u ovom sektoru obrazovanja. A haos se može definisati u jednoj rečenici: loše regulisana procedura, sa predugim rokovima, tajnim komisijama, nedostatkom komunikacije između izdavača i nadležnih institucija…
Nemoguće je saznati koliko je izdavač štampao školskih knjiga niti po kojem osnovu je škola, odnosno nastavnik izabrao udžbenik.
Među izabranim udžbenicima, onima koji su zaista kvalitetni i vrede, s vremena na vreme u javnost isplivaju i oni sa adresama porno sajtova, oni koji još govore da živimo u SFRJ, udžbenik za prvake u kojem jedna rečenica ima 56 redova ili udžbenik sa diskriminišućem sadržajem prema ženama ili gej populaciji…
O tome kako predstavnici izdavačkih kuća u vreme izbora školskih knjiga čašćavaju direktore škola i nastavnike ne bi li izabrali baš njihova izdanja, sve se zna, ali prećutkuje.
Ali da krenemo od početka: identitet lica koja rade stručne ocene rukopisa nepoznat je javnosti i može se saznati samo ukoliko zainteresovane strane zahtevaju tu informaciju u skladu sa Zakonom o slobodnom pristupu informacijama od javnog značaja. A u praksi se dešavalo da oni koji rade stručnu ocenu kvaliteta udžbenika budu interesno povezani sa autorom udžbenika ili izdavačem.
Preporuke kako srediti haos na tržištu udžbenika dala je i Agencija za borbu protiv korupcije pre nekoliko meseci:
– uspostaviti kontrolu poslovanja izdavača
– odredbe o sukobu interesa treba da se odnose na sva lica koja na bilo koji način učestvuju u postupcima stručne ocene, ekspertize i odobravanja udžbenika
– propisati zabranu da izdavač školi, direktoru, nastavniku, učitelju ili bilo kom članu stručnog osoblja daje donaciju/poklon i uvesti sankcije za izdavača koji tu zabranu prekrši, u vidu novčane kazne ili gubitka licence
– obavezati nastavnike, odnosno veća koji biraju udžbenike da predlog o izboru sadrži detaljno obrazloženje
– uvesti ocenjivanje udžbenika u školama, koje bi radili nastavnici
Nadamo se da će, kada zakonski predlozi ugledaju svetlost dana, u njima biti i neke od ovih tačaka, zbog naše i vaše dece koja odavno ne žive u SFRJ niti su u stanju da u prvom razredu nabubaju rečenicu od 56 redova.

Doba instant publiciteta
Živimo u vreme samoreklame kada pojedinac gradi slike i priče o sebi da bi se promovisao u društvu i zadovoljio najosnovnije želje za osećajem vrednosti i superiornosti za koje najčešće nema uporišta u svom ličnom životu i biću. Ono što te samoreklame iskazuju je prazno kao i ti ljudi, ali ta magla ipak nosi neku bledunjavu auru uspeha, slave ili čak životne ostvarenosti, pa se prenosi na publiku koja želi u svom dosadnom životu da prisustvuje toj auri bar kao posmatrač. To je jedan od aspekata rijaliti programa o kojima se toliko govori sa zgražavanjem.
Pre nekoliko dana je u „Politici” izašao dodatak „Rekreacija” sa Tomislavom Nikolićem na naslovnoj strani. Predsednik na toj slici džogira sa osmehom i nosi patike koje ne samo da su neodgovarajuće za trčanje (to zna bilo koji iole ozbiljan rekreativac), već su savršeno bele iako na fotografiji trči po travi. Nikolić očigledno nije baš koristio te patike i njegov pi-ar tim se nije setio da ih malo isprlja za ovaj foto-sešn. Bitno je da se publika informiše o tome da se u mladosti bavio atletikom. Zašto je to važno?
Upravo u vreme samoreklame postaje relevantno da je Tomislav Nikolić porodičan čovek iz naroda, atleta, intelektualac  i vođa. Ipak, ta magla mora biti uverljiva. Za razliku od Putina koji jaše konja i ide u lov, a da pri tom otvoreno ne pozira uz osmeh; za razliku od Obame koji se šeta po plažama Havaja, Nikolić trčkara po travici i time ne uspeva ništa da nam proda (reklama je prodaja u svakom kontekstu). Samoreklama je sama po sebi loša pojava, ali mi smo izgleda loši i u tome.
Ovo je samo jedan banalan primer samoreklame. Naprednjacima je reklama u velikoj meri uspela u prethodnoj kampanji. Sećam se da je neposredno posle osnivanja Napredne stranke Nikolić jednom prilikom otvoreno rekao da je za EU jer ne može drugačije da dobije na izborima. Reklama, dakle, može da formira program. Za razliku od Vučića, Nikolić je na toj samoreklami ostao i to deluje dosta tanko.
„Veliki brat” je samo varijacija na temu. Od kupleraja politike do blata rijalitija vodi samo jedno pijano tumaranje ego manijaka. Oni koji se samoreklamiraju, kao i oni koji gledaju televiziju, većinom su posmatrači i voajeri. Onaj koji radi za kamere nije delatnik, on ima um pasivnog posmatrača, a ne stvaraoca i ne razlikuje se od budale ispred televizora. Nedavno je obeleženo dvesta godina od rođenja velikog danskog filozofa Sorena Kjerkegora koji je još u devetnaestom veku, kada su novine postale rasprostranjeni medij, govorio u suštini o našem vremenu: „Sadašnje doba je doba instant publiciteta, doba raznoraznih obaveštenja: Ništa se ne dešava, a ipak ima momentalnog publiciteta.”
Evo predloga da se i mi konačno malo snađemo u vremenu samoreklame (setite se kako se govorilo da gubimo medijske ratove). Iste godine kada je rođen Kjerkegor (to su zabeležili svi značajni svetski mediji), rođen je i Njegoš. Cela godina bi trebalo da bude posvećena Njegošu u Srbiji i njenim kulturnim predstavništvima. U gradu punom kreativaca, dizajnera i umetnika, kao što je Beograd, vidim idealnu priliku za reklamu Njegoša. Gde su plakati sa Njegošem, knjige, sajtovi, stripovi, skulpture, emisije, animacije, recitovanja, žurke, kao i polemike koje preispituju „Gorski vijenac” i zloupotrebe? Njegoš, naočiti vođa, snažna ličnost, veliki autor, idealan je za takav pi-ar. Ništa. Tajac. Mene ne interesuje nacionalizam, mene interesuje što stihovi „Kome snaga leži u topuzu, tragovi mu smrde nečovještvom”, nisu usađena opomena u kolektivnom nesvesnom i koja je to interpretacija njegovog dela ušla u nesvesno. To se ne bi moglo završti na pukoj reklami, ali reklama bi mogla da stvori humorističku i estetsku distancu i time približi dijalog o Njegoševom delu.
Sledeće godine biće sto godina od Prvog svetskog rata. Jedan Amerikanac me je nedavno kroz razgovor neobavezno upozorio da će se razne zemlje truditi da izmene istorijski narativ i srpsku ulogu u ratu. Šta mi radimo? Možemo li podsetiti svet na naše žrtve, naše priče i kontekst rata ili će drugi pričati priče umesto nas? Dok političari i aparatčici misle na sopstvenu samoreklamu, možda propustimo čak i sve ove prilike koje samo sede i čekaju nas.
Diplomirao filozofiju i filmsku režiju na Kolumbija univerzitetu, Njujork

Prve dozvole u rukama uličnih umetnika
Dodelom licenciuličnim zabavljačima, otpočela je završna faza uređenja prestoničke umetničke scene na otvorenom. Gradska uprava je juče uručila odobrenja za rad grupi od 19 slikara, najbolje ocenjenih na nedavno završenoj audiciji na Trgu Nikole Pašića. Oni će svoja dela stvarati i prodavati u Knez Mihailovoj ulici. Takva dokumenta dobiće danas i muzičari, čija će pozornica biti glavna prestonička „štrafta”. 
– Odlučili smo da licence najpre uručimo najbolje ocenjenim kandidatima, onima koji su zavredeli lokacije u Knez Mihailovoj. Osim svirača, pevača i slikara, u toj ulici će nastupati i devet artističkih grupa ili pojedinaca: mađioničara, žonglera, plesača, akrobata... – ističe Darko Glavaš, predsednik Komisije za izradu pravilnika o uličnim zabavljačima.
Kako je istakao, od ponedeljka ili utorka počeće kontrola u Knez Mihailovoj, kako bi se proverilo da li neko od umetnika koji ne ispunjavaju kriterijum za lokacije u ovoj ulici i dalje tu nastupa. 
– Ostavili smo razuman rok od nedelju dana od početka dodele dozvola do prvih inspekcijskih provera. Uporedo ćemo nastaviti sa izdavanjem odobrenja za nastupe u Skadarliji, na Kalemegdanu, u prolazima na Zelenom vencu i u Nušićevoj ulici, u parkovima... – najavljuje Glavaš. 
Kandidati koji se nisu pojavili na audiciji na Trgu Nikole Pašića, imaće priliku da se pokažu i iskažu na sličnoj smotri prvog dana festivala „Belef”. 
Gradske dozvole, čije je izdavanje juče počelo, važiće 90 dana, a Sekretarijat za kulturu posle tog roka moći će da produžava licence, ukoliko se njihovi vlasnici pridržavaju propisa, pre svega da li redovno nastupaju i da li to rade na predviđenim mestima. 
Darko Glavaš podseća da će prema paragrafima izvođenje programa biti dozvoljeno svakog dana od 10 do 22 sata, s tim što će u stambenim zonama za muzičke i druge bučnije nastupe biti obavezna pauza od 14 do 17 sati. Uz to, precizne pozicije određene za ulične umetnike biće vidno obeležene. 
-------------------------------------------------
Zabranjeno zauzimanje kolovoza, „zebri”, raskrsnica... 
Osim što će kontrolisati da li je neko od uličnih zabavljača uzurpirao lokaciju, inspekcija će imati zadatak da proveri da li izvođači poštuju zabranu nastupanja na specifičnim lokacijama. 
Prema pravilniku, nikakvi nastupi nisu dopuštenina kolovozu,biciklističkim stazama, obeleženim pešačkim prelazima, taksi stajalištima, mostovima, u tunelima i zonama raskrsnica na kojima bi odvlačili pažnju učesnicima u saobraćaju. Zabranjeno je i angažovanje životinja, upotreba vatrenog i drugog oružja i korišćenje pirotehnike. 
-------------------------------------------------
Mesta i za gostujuće izvođače 
Uz prestoničke ulične umetnike pravilnikom su predviđeni i nastupi gostujućih izvođača,pa će pojedine pozicije biti rezervisane za njihove tačke. Ova posebna mesta dodeljivaće Turistička organizacija Beograda. Ti punktovi biće kod DNK fontane na Trgu Republike, na Trgu Nikole Pašića, ispred Spomenika knezu Mihailu Obrenoviću, kod Muzičkog paviljona u Zemunu i Muzičkog paviljona na Kalemegdanu.

Povratak bronzanog kapitena
Kada je naš list 9. marta objavio tekst „Spomenik Milutincu ostao bez biste”, znali smo da čitaoce neće ostaviti ravnodušnim priča o ruiniranoj memorijalnoj celini, podignutoj 1970. u čast dr Milutina Ivkovića, kapitena fudbalske reprezentacije Jugoslavije koja je osvojila bronzanu medalju na prvom svetskom prvenstvu u Montevideu 1930. Ovog humanistu, lekara, sledbenika progresivnih ideja svog vremena, patriotu i antifašistu, okupatori su uhapsili 24. maja 1943. i streljali dan kasnije.
Komentari na desetinama internet adresa koje su preuzele „Politikin” tekst, telefonski pozivi redakciji, pisma čitalaca, saopštenja ustanova, društvenih, sportskih i političkih organizacija... Bilo je jasno da se ovo neće završiti kao još jedan lament o vandalizmu, našoj nebrizi i nepoštovanju tradicije. Uostalom, zahvaljujući velikoj popularnosti filma i TV serije „Montevideo, bog te video” o slavnoj fudbalskoj epopeji iz tridesetih godina prošlog veka, Milutinac nije samo istorijska ličnost, već i savremenik, deo popularne kulture, uzor mladima. 
Zato ne čudi to što su režiser Dragan Bjelogrlić, scenarista Srđan Dragojević i glumac Viktor Savić, koji je u „Montevideu” maestralno tumačio lik Milutinca, prvi jasno i glasno rekli: „Ne sme se dozvoliti da sedamdesetu godišnjicu od pogibije dr Milutina Ivkovića dočekamo pred grafitima naruženim postamentom, sa koga su vandali odrubili bistu”.
Barjak obnove podigla je opština Savski venac, na čijoj teritoriji se obeležje nalazi, obznanivši da će akciju našeg lista „Vratimo spomenik Milutincu” podržati u svakom pogledu. Direktor JKP „Pogrebne usluge” Dragan Baltovski već 13. marta obaveštava „Politiku” da će preduzeće na čijem je čelu o svom trošku obnoviti kamene delove memorijalne celine. Istoga dana javio se i akademik Vladimir Jokanović, maksilofacijalni hirurg i vajar, poručivši da je u svom novosadskom ateljeu već počeo da pravi novu Milutinčevu bistu, koju će darovati prestonici.
Samo sedam dana od prvog u nizu napisa na ovu temu imali smo uporište za naslov „Oko kapitena se okuplja tim”. Akcija je već tada ušla u operativnu fazu koju su zaokružili Fudbalski savez Srbije i FK „Partizan”.
U bronzi izlivena bista dr Milutina Ivkovića je, simbolično, na drugi dan Vaskrsa, iz Novog Sada dopremljena u Beograd, a godinama zapuštena memorijalna celina počela je da vrvi od radnika i stručnjaka JKP „Pogrebne usluge” i „Zelenila Beograd”. Za stub rasvete, jedinstven u glavnom gradu, s koga će dva snažna reflektora obasjavati bistu i spomen-ploču, pobrinula se Uprava za energetiku i JKP „Javno osvetljenje”.   
Veliki tim oko velikog imena. „Politika” je ponosna što je idejni stožer njegovog okupljanja. Zadovoljstvo zbog ispunjene misije podeliće sa svim akterima ove priče i poštovaocima lika i dela dr Milutina Ivkovića Milutinca 16. maja u 13 sati, iznad zapadne tribine stadiona „Partizan”.
----------------------------------------------
Zvanice i potomci
Otvaranju spomenika dr Milutinu Ivkoviću prisustvovaće predstavnici grada i GO Savski venac, čelni ljudi Fudbalskog saveza Srbije i „Partizana”, rukovodioci javih preduzeća koja su učestvovala u obnovi memorijalne celine, predstavnici gradskog Zavoda za zaštitu spomenika kulture, ekipa filma „Montevideo, bog te video”, autor biste akademik Vladimir Jokanović, sportski novinar Saša Petrović, koji je o stanju Milutinčevog spomenika i obavestio redakciju „Politike”, posle čega je cela priča i krenula...
Na svečanosti će biti i ćerka dr Ivkovića Gordana Šikuljak, a iz Čikaga stiže Milutinčeva unuka Ela Đorđević, koja poslednjih dvadeset godina sa porodicom živi u SAD.
----------------------------------------------
Obnova spomenika u dokumentarcu 
Povodom sedamdeset godina od pogibije dr Milutina Ivkovića, RTS će emitovati dokumentarni film o Milutincu, čiji je autor Vladimir Stanković, pisac knjige „Montevideo, bog te video”. Režiser ovog dokumentarca Vladimir Petrović Pjer planira da upravo kadrovima obnovljenog spomenika završi televizijsku storiju o legendarnom kapitenu fudbalske reprezentacije Jugoslavije.

Pozdravljanje s gimnazijom do svitanja – u biblioteci
Poslednji dan ove radne nedelje biće i poslednji školski dan u klupama za maturante gimnazija. Prema školskom kalendaru, gimnazijalci četvrtog razreda, prvi u generaciji, 17. maja, odlaze na najduži letnji raspust. Nedelju dana kasnije, 24. maja, iz srednjoškolskih klupa izaći će učenici koji završavaju srednje stručne škole, a osmaci će se pozdraviti sa osmoletkama. 
Da se raduju, slave, opraštaju uz muziku, pesmu, vrisku, zagrljaje, pa i suze u školskom dvorištu i na gradskim ulicama, čak i da se „okupaju” u fontanama... ne brani im niko. A sva je prilika da će samo maturanti Trinaeste beogradske gimnazije, kao nijedna generacija do sada, iz srednje škole u život poneti i neizbrisivo sećanje na poslednju školsku noć i dočekivanje zore u školskoj biblioteci! Da, prenoćiće u školi. Oka neće sklopiti dok se ne probudi grad i krene prvi jutarnji prevoz u subotu 18. maja.  
– Ideju smo prepisali od Francuza. Saznali smo da se na jednom od najboljih fakulteta u Parizu organizuje skup studenata i profesora pod nazivom „Noć sa Sartrom” koji traje od 19 uveče do sedam sati ujutru i oduševili smo se. Razmišljali smo da nešto slično pokušamo, povodom završetka školovanja maturanata naše gimnazije. Iz poštovanja prema ideji koju smo preuzeli, odlučili smo da našu noć u gimnaziji završimo vanrednom sesijom filozofske sekcije koju smo nazvali „Jutro sa Sartrom”. Deca su vrlo zagrejana da od tri do pet sati ujutru analiziraju Sartrovo delo „Egzistencijalizam je humanizam” i bojimo se da neće biti dovoljno mesta da se svi zainteresovani smeste u biblioteci – objašnjava za „Politiku” Bojan Vučković, direktor Trinaeste beogradske gimnazije. 
Veselje maturanata ispred škole sa trubačima neće se izbeći u petak 17. maja. Počeće u podne i trajaće do 15 sati, kao i svake godine. U 19 sati počeće neponovljiva „Noć u biblioteci” i to poetskim uvodom. 
– Učenici pesnici čitaće svoju poeziju i omiljene stihove velikih pesnika, a simbolično, za početak večeri, prvo će pročitati tekst „Azrine” pesme „Odlazak u noć”. Zatim će, od 20 sati, u muzičkom programu nastupati naši đaci muzičari i sviraće od Baha do „Bitlsa”, od klasične do rok muzike. Skoro do ponoći učenici i profesori predstavljaće omiljena slikarska dela, svoja istraživanja o robotici i njenom uticaju na moderno društvo, diskutovaće o astronomiji... – dočarava Vučković napominjući da Trinaesta ima 275 maturanata i samo 50 mesta u biblioteci, pa će se noćno druženje maturanata i profesora preseliti i u dvorište. 
Od jedan sat posle ponoći planiran je drugi muzički blok – napolju, u organizaciji Učeničkog parlamenta uz zvuke akustične gitare i tihog pevušenja do tri sata.
– U tri ćemo da ih smirimo sa Sartrom, a onda u pet mogu da idu kući na spavanje. Mada, za zaista posebne, koji će biti specijalno odlikovani, u sedam ujutru kreće se na planinarski izlet – osam kilometara pešačenja po Beljanici, obilazak vodopada, Resavske pećine, manastira Manasija... Posle neprospavane noći na to planinarenje ja ću sigurno ići, moram, jer vodim decu na taj izlet – ne prestajući da se smeje, a ipak u zbilji, kaže direktor Trinaeste beogradske gimnazije.
Popularna zbog nesvakidašnjih sekcija kao što su bridž, planinarska, vazduhoplovna..., na dobrom glasu zahvaljujući đačkim uspesima na takmičenjima i upisu na fakultete, upamćena po krilatici „Bolje pametni profesori, nego pametne table” od koje ne odstupa iako ne beži od modernih tehnologija, Trinaesta beogradska hrabro će i ovoga puta iskoračiti iz okvira školske svakodnevice. I to je jedan od mogućih odgovora na pitanje zašto ova škola slovi za najtraženiju gimnaziju u gradu u kojoj je posao zadovoljstvo, a učenje nije problem.

Pod kupolama dvesta inovacija
Robotizovane ruke koje slažu slova ili skupljaju kockice za igru, najnovije peći i kotlovi na biološka goriva, laser koji „nišani” i seče metalne komponente, vakuumske cevi koje apsorbuju solarnu energiju i razne savremene mašine stavljene su juče u pogon u halama Beogradskog sajma, gde je otvoren 57. Međunarodni sajam tehnike. Na izlagačkom prostoru koji je za ovu izložbu pretvoren u moderne fabričke krugove smestilo se oko 600 učesnika iz 22 zemlje. Među predstavljenim dostignućima su i nanotehnologije, uz najpreciznije digitalne merne instrumente. 
Zapažen učinak prvog dana u konkurenciji mašina za proizvodnju gotovih artikala imala je i elektronska naprava koja oblikuje plastičnu ambalažu. Ovo čudo tehnike juče je pravilo plastične saksije za cveće, pa se oko njega formirao krug znatiželjnih posetilaca. 
Veliki deo izlagačkog prostora posvećen je i inovacijama, kojih je na Sajmu tehnike prezentovano oko 200. Uz pomoć Ministarstva prosvete, nauke i tehnološkog razvoja u manifestaciji učestvuju 64 naučne organizacije i institucije. Među njima su i pronalasci namenjeni medicini, jer su u sklopu projekta Poslovno-tehnološkog inkubatora tehničkih fakulteta u Beogradu izloženi i posebni uređaji za ranu dijagnostiku melanoma kože i dijagnostiku i poboljšanje mišićne mase i izdržljivosti. 
Štandove posvećene stručnim programima zauzeli su prestonički tehnički fakulteti koje je pomogao Fond za inovacionu delatnost. Akademci Univerziteta u Beogradu predstavili su i projekat „Drumska strela”, prvo srpsko vozilo konstruisano za takmičenje studenata u „Formuli”. 
Mašinski fakultet organizovao je i stručne izložbe „Zgrade blizu nulte energije” i „Biomasa – korak u čistiju budućnost”. 
Jedna od brojnih inovacija je i ideja koju realizuju Institut za medicinska istraživanja i Tehnološko-metalurški fakultet: novi postupak kojim bi se otpadna krv iz klanica preradila u preparat za sprečavanje anemije kod prasića.
Bilo da je reč o veterini, medicini, energetici, mehanici ili nekoj drugoj oblasti, sva dostignuća i proizvodi na ovogodišnjem Sajmu tehnike objedinjeni su pod sloganom „Korak u budućnost”. 
----------------------------------------------
Kapije otvorene do petka
Sajam tehnike, koji je član Međunarodne asocijacije sajmova – UFI, otvorio je ministar prosvete, nauke i tehnološkog razvoja Žarko Obradović. Radno vreme izložbe je od 10 do 18 sati, sem u petak, poslednjeg dana, kada će ulaz biti otvoren do 17 časova. Cena pojedinačne ulaznice je 400 dinara, za grupne posete 250, dok je za grupne posete učenika stručnih škola i studente ulaz besplatan. Manifestaciju promoviše Vukašin Stojisavljević, student druge godine PMF-a i osvajač brojnih priznanja i nagrada na svetskim takmičenjima, među kojima i zlatna medalja na takmičenju akademaca u Atini u martu 2013.

„Kokošari” tamane vikendice
Kragujevac – I jedni i drugi su lopovi, s tim da se „šaneri“ iz dobro organizovanih pohoda po evropskim gradovima uvek vraćaju sa gomilom skupocenog nakita, ručnim satovima koji koštaju po nekoliko hiljada evra i firmiranom garderobom. „Kokošari“ nemaju ni za kartu do inostranstva. To su naši, domaći lopovi.
Oni „operišu“ samo ovde, pa iako ponekad imaju priliku da ukradu vrednu tehničku robu, uglavnom se zadovoljavaju skromnijim plenom, pokojim komadom sitnog alata ili tek zasađenim sadnicama mladih voćki. Izgleda čudno, ali kao da imaju obzira prema svojoj „klijenteli“, možda svesni da smo svi zapali u finansijsku oskudicu.
Na meti kragujevačkih „kokošara“ su seoska domaćinstva čiji su se vlasnici odavno preselili u grad, vikendice koje se retko koriste i slabo obezbeđeni pomoćni objekti, šupe, radionice. Pod okriljem mraka, iz njih odnose prskalice za travu, polovne burgije i brusilice, ašove, motike, sekire, skidaju čak i slavine sa dvorišnih česmi, seku žičane ograde.
Cena po kojoj ukradene predmete uspevaju da prodaju daleko je manja od tržišne, a za vlasnike je to ponekad nenadoknadiv gubitak.
– Žao mi kanti za prskanje voća. Imao sam dve. Bile su to one stare, od bakra, takve se više ne prave. Morao sam da kupim plastične, ali one ne mogu da se porede – požalio nam se nedavno jedan sugrađanin poreklom iz Adžinih livada, koji s vremena na vreme obilazi svoje porodično domaćinstvo na selu.
Iako je poslednjih nedelja bilo mnogo sugrađana koji su nam ispričali slične priče, u kragujevačkoj policiji kažu da je broj prijava za „sitno delo krađe“ neznatno veći nego u istom periodu prošle godine. U prva četiri meseca 2012, od 52 prijave policija je rasvetlila 24 slučaja, a od januara do aprila ove godine, nakon 60 prijava otkriveno je 17 počinilaca ovog krivičnog dela.
– Na teritoriji Kragujevca ne postoje organizovane grupe koje se bave ovakvim krađama. To su, uglavnom, siromašni pojedinci sa margine društva koji tako dolaze do sredstava za život. U jednom slučaju, skinuli su ringle sa šporeta, a ostavili televizor – kaže viši inspektor Zoran Radojević, zamenik komandira Policijske stanice Kragujevac, potvrđujući navode s početka ovog teksta.
Gradski „kokošari“ nanose veću štetu. Akumulatori, poklopci šahtova, a posebno spomeničke biste daleko su vrednija roba od kanti i ringli.
– Jedan poklopac šahta oni prodaju za oko dvadesetak evra, a naneta šteta je sigurno veća od 10.000 dinara – navodi naš sagovornik iz policije, podsećajući da se pod sitnom krađom doskoro podrazumevala vrednost do 15.000, a sada je to 5.000 dinara.
Kupci ovakve robe su otkupljivači sekundarnih sirovina. Uglavnom su to firme iz Kragujevca, mada, zbog zametanja tragova, lopovi sa ovog područja ponekad odlaze i u druge gradove. Ako „roba“ stigne u livnicu, onda je već kasno. Zato su svi oni koji se bave otkupom dužni da vode evidenciju šta i od koga kupuju, te da o sumnjivim predmetima obaveste policiju.
Problem je, međutim, što su sa tom procedurom upoznati i „prodavci“, koji ukradene predmete uvek iseku ili izlome tako da se više ne može utvrditi šta je to bilo. Tako se nestale biste, a u Kragujevcu je malo koja ostala, najčešće upisuju samo kao pet ili deset kilograma gvožđa.
Iako je reč o ljudima sa margine društva, među lopovima ima i onih koji su zaslužili posebnu pažnju policije. U pitanju su, naravno, naši mladi naraštaji.
– Jedan mlađi sugrađanin prodavao je akumulatore preko oglasa u lokalnom listu. Vi okrenete broj, pitate ga da li ima taj i taj akumulator, a on ga iste večeri ukrade i sutra vam ga isporuči. Može se reći da je krao samo po porudžbini – kaže viši inspektor Radojević, kome su fascikle pune sličnih detalja, u jednoj obimnoj i opominjućoj priči koja se, po svemu sudeći, još dugo neće završiti.

Begej postao crna reka
Zrenjanin – Voda u koritu reke Begej koja protiče kroz Zrenjanin crna je kao mastilo, a sa reke se danima širi neugodan miris. Na slične akcidente Zrenjaninci su se već privikli ali ove godine stanje je gotovo nepodnošljivo. Privremeno olakšanje nastupi kad padnu temperature, ali po prognozi vremena građani se nemaju čemu radovati. Otežanom disanju ne vidi se kraj.
U stvari, voda Begejom ne teče već gotovo mesec dana. U blizini sela Stajićevo podignuta je ustava pošto je vodostaj reke Tise, u koju se Begej uliva, viši pa voda ne bi mogla ni da otiče. To se obično događa u proleće kad počne otapanje snega na Karpatima pa reke kroz Panonsku niziju nose veće količine vode. Ove godine pojava je nešto izraženija zbog temperatura koje su za ovo doba godine bile izuzetno visoke. Pošto je voda stajala brzo se zagrevala i došlo je do raspadanja organskih materija u njoj, što ima za posledicu promenu boje vode, neugodne mirise, ali i pomor ribe usled nedostatka kiseonika. Tim procesom zahvaćeno je dvadesetak kilometara vodotoka Begeja.
Prema onom što smo doznali u „Vodama Vojvodine”, Vodoprivrednom preduzeću „Srednji Banat” i u Srednjobanatskom upravnom okrugu (SBUO) nekog pomaka, dok se ne promene prirodni uslovi, neće biti. Treba da opadne vodostaj Dunava na kome se očekuje još jedan talas, pa onda njegova pritoka Tisa u koju bi onda mogao da se uliva Begej iz koga bi, zna se po ranijem iskustvu, otplovile nečistoće. Prema rečima Dušana Šijana, načelnika SBUO kome pripadaju i nadležne inspekcije, neko bitno poboljšanje može se očekivati do kraja meseca. – Inspekcije me uveravaju da posledica po zdravlje ljudi neće biti – rekao je Šijan za „Politiku”.
Međutim, Begej je najcrnji baš u zoni grada i neki kilometar nizvodno. To znači da, pored svega pomenutog, na sadašnje stanje u reci utiče i nekontrolisano ispuštanje raznih nečistoća, pre svega neprečišćenih otpadnih voda iz gradske kanalizacije i industrijskog otpada. Nijedna zrenjaninska fabrika, uključujući i one čiji vlasnici iz njih izvlače veliki profit, nije ugradila opremu za prečišćavanje otpadnih voda.
Tome uveliko doprinosi i ravnodušnost lokalnih vlasti u nizu dosadašnjih mandata, pa i nadležnih institucija koje izdaju dozvole za rad i onima koji ne žele da ulažu u očuvanje čovekove okoline. Da bi se izbegli ovakvi veliki incidenti, grad u kome nema dovoljno drveća, ispravne vode za piće i štošta drugog, mora da se odluči na značajnije ekološke zahvate.
– Sada to veoma loše izgleda i za bolju budućnost mora se nešto preduzimati – kaže Branislav Čordić, predsednik Ribolovačkog saveza i društva „Eko san”. On izražava nadu da neće doći do većeg pomora ribe jer one beže u bare pored reke i nezagađene rukavce, a „srećom nije reč o otrovima već o nedostatku kiseonika”.

Na prelazu Gradina, na izlazu iz Srbije, čeka se četiri sata
Prema informacijama uprave granične policije u 17.15 časova, putnička vozila čekaju četiri sata na graničnom prelazu Gradina, na izlazu iz Srbije a na Preševu, na izlazu iz zemlje, putnička vozila i autobusi š zadržavaju 35 minuta, navode iz Auto-moto saveza Srbije (AMSS).
Teretna vozila najduže čekaju na Batrovcima, na izlazu iz Srbije i to dva sata dok se na prelazu Horgoš i Šid, na izlazu iz Srbije, zadržavaju 90 minuta.
Na ostalim graničnim prelazima nema dužih zadržavanja za sve kategorije vozila, prenose iz AMSS-a.

Tesla i Karađorđevići
Dr Oliver Subotić*
Dok sam iščitavao primarne izvore za potrebe pisanja knjige „Tesla: Duhovni lik”, imao sam prilike da se lično uverim u ono što su gotovo svi Teslini biografi u manjoj ili većoj meri uočili u njegovoj ličnosti, a to su izrazite „oscilacije” (neretko i protivrečnosti) u raznim temama. Ipak, primetio sam da postoji nekoliko tema u kojima, slikovito rečeno, ne postoje „sinusoide” i izražene „amplitude”, već isključivo „linearna funkcija”. Jedna od tih retkih tema gde Tesla pokazuje jasnu konstantu u stavovima je odnos prema srpstvu, Kraljevini Jugoslaviji i Kraljevskom domu Karađorđevića.
Nikola Tesla je tokom američkog perioda svog života postao izrazit kosmopolita, ostavši istovremeno srpski patriota. Tokom američkog perioda se formirao i kao ubeđeni srpsko-jugoslovenski monarhista, te je poput većine srpskih intelektualaca tog vremena vatreno podržavao koncept Kraljevine Jugoslavije i bio veliki poštovalac kraljevske loze Karađorđević. To poštovanje se već može uočiti u dostupnim dokumentima iz perioda Prvog svetskog rata, kada on izražava divljenje podvizima srpske vojske predvođene svojim nezaboravnim voždom, kraljem Petrom Prvim Oslobodiocem. Tako, povodom inicijative jeromonaha Nikolaja Velimirovića iz 1915. godine, da zajedno sa Mihajlom Pupinom i Pajom Radosavljevićem potpiše „Vidovdanski proglas” i pozove Srbe u SAD da pomognu svojim sunarodnicima na Balkanu, Tesla iznosi stav da bi taj apel američki Srbi najpre poslušali ako bi ga potpisala dva srpska kralja: Petar Karađorđević i Nikola Petrović.
Ličnost u kraljevskoj lozi Karađorđević, koju je Tesla posebno izdvajao, bio je kralj Aleksandar, koji ga je odlikovao Ordenom Jugoslovenske krune prvog stepena 1931. godine. Kralja Aleksandra je doživljavao kao vladara koji je uspeo da napravi snažnu državu (Kraljevinu Jugoslaviju) i ujedini tri balkanska naroda (Srbe, Hrvate i Slovence). U svom posmrtnom slovu Kralju Mučeniku, objavljenom 1934. godine u „Njujork tajmsu”, Tesla ovako zbori: „Poput Vašingtona, bio je sposoban i neustrašiv general koji je oslobodio svoju zemlju od ugnjetavanja; poput Linkolna bio je mudar i patriotski vođa koji je pretrpeo mučeništvo.” Tesla je, pritom, verovao da će mučenička krv kralja Aleksandra definitivno ujediniti narode Kraljevine Jugoslavije (što se, kao što je dobro poznato, nije desilo). Sa druge strane, strahovao je za jedinstvo mlade države, zbog čega je javno podsetio sve Hrvate i Slovence na činjenicu da je njihova sloboda kupljena cenom srpske krvi u Prvom svetskom ratu. Kralj Aleksandar je za Teslu bio i ostao ličnost koja zaslužuje da bude na „pijedestalu srpskih velikana” – pišući pozdravno pismo Srbima u Geriju (Indijana, SAD) uoči Drugog svetskog rata, on za kralja Aleksandra koristi epitete „Veliki” i „Mučenik”.
Kada je reč o kralju Petru Drugom Karađorđeviću, Tesla i prema njemu pokazuje odnos dubokog poštovanja i izrazite odanosti, približan onome koji je ukazivao kralju Aleksandru. U jednom pismu iz 1938. godine upućenom inženjeru Slavku Bokšanu, Tesla kralja Petra Drugog naziva „mladim orlićem iz gnezda velikog orla”, a Srbe u SAD javno poziva da budu odani mladom monarhu, koga naziva „zenicom u oku naroda”. On kralja Petra Drugog veliča u nekoliko javnih objava u SAD želeći mu mnoga leta. Na koncu, poslednji Teslin izlazak u javnost – tačno pola godine pred smrt – bio je osmog jula 1942. godine u hotelu „Njujorker”. On tada, već prilično ugroženog zdravlja, izlazi u pratnji svog sestrića, diplomate Save Kosanovića, da pozdravi kralja Petra Drugog. Mladi kralj je u to vreme bio u poseti SAD, sa ciljem da od predsednika Ruzvelta izmoli vojnu pomoć za generala Dragoljuba Mihailovića (koga je Tesla, po rečima čuvenog američkog istraživača Lelanda Andersona, smatrao za „simbol drevne srpske borbe za krst časni i slobodu zlatnu”). „Hrvatski glas” izveštava o susretu mladog monarha i Tesle, navodeći kako je genijalni pronalazač rekao da mu je kralj svojom posetom učinio najveću čast i da će mu to biti „najmilija uspomena”. Svoj uvodni govor kralju Petru Drugom Tesla je završio rečima: „Veličanstvo, Bog Vas blagoslovio!”. Prema Kraljevim memoarima, obojica su tokom rastanka plakala, a Tesla ga je otpratio podsećanjem na zaveštanje kralja Aleksandra: da čuva jedinstvo naroda Kraljevine.
Važno je ovom prilikom istaći da je Tesli bila apsolutna strana bilo kakva ideja Jugoslavije bez srpske krune na njenom čelu – ostao je odan kralju Petru Drugom Karađorđeviću i pored stalnih ubeđivanja okoline da pređe na stranu Tita i njegovih komunista, koji su se od samog početka rata spremali za revolucionarni prevrat i nasilno preuzimanje vlasti. O čvrstom Teslinom stavu prilično argumentovano piše Margaret Čejni, pozivajući se na hrvatskog profesora Bogdana Radicu, diplomatu Kraljevine Jugoslavije u SAD, koji je tokom rata prešao na Titovu stranu. Iz njene studije saznajemo da je Sava Kosanović bezuspešno pokušavao da privoli svog genijalnog ujaka da se od kralja okrene ka Titu. O svemu navedenom u svojim memoarima svedoči i Konstantin Fotić, ambasador Kraljevine Jugoslavije u SAD, koji navodi da je svaki pokušaj da se od Nikole Tesle izvuče bilo kakva poruka protiv Kralja Petra Drugog bila bezuspešna. Teslina odanost srpskoj kruni bila je do kraja života održana besprekorno.
Da li bi Tesla, da je danas među nama, od „linearne funkcije” skrenuo kao „sinusoidi” u navedenim temama? To je već domen pretpostavki. A ono što možemo pretpostaviti jeste da bi zbog gorkog iskustva Jasenovca, Jadovna i, na kraju, „Oluje” imao krajnje rezervisan stav prema nekoj novoj jugoslovenskoj ideji. Možemo slobodno pretpostaviti i to da bi se i danas zalagao za što bolje odnose Srba sa Hrvatima i Slovencima, koje je smatrao bratskim narodima. A ako ćemo suditi po ogromnom poštovanju koje je decenijama ukazivao Karađorđevićima – kao i ništa manjem poštovanju koje oni do dan danas ukazuju njemu – verovatno bi u naše vreme bio i počasni član Krunskog saveta.
*Osnivač Zadužbine „Petar Mandić”, dobročine ustanove koja neguje uspomenu na Tesline pretke

Rustem Mustafa svedoči na suđenju Tačiju
Suđenje Hašimu Tačiju i njegovim saučesnicima optuženima za ratne zločine na KiM nastavlja se sutra, a kako saznaju mediji u Prištini, sudsko veće saslušaće Rustema Mustafu, bivšeg komandanta oslobodilačke vojske Kosova (OVK) u Operativnoj zoni Lap, inače poznatog kriminalca i osuđivanog ratnog zločinca. Mustafa je jedan od retkih pripadnika OVK i jedini komandant te terorističke jedinice koji su u Prištini osuđeni za ratne zločine na KiM. On je potvrdio da je dobio poziv od Specijalizovanog tužilaštva u Hagu da se iduće sedmice pojavi kao svedok.
Mustafa će, kako se očekuje, svedočiti o funkcionisanju OVK, a u izjavama za medije kazao je da namerava da „brani istinu o ratu OVK”.
Rustem Mustafa poznat je kao komandant Remi, a tokom rata 1998–1999. bio je komandant regionalne zone Lap i član takozvane lapske grupe OVK. Posle rata, postao je poslanik i potpredsednik Demokratske partije Kosova. Uhapšen je u avgustu 2002. i izveden pred Okružni sud u Prištini u kojem su sudile međunarodne sudije Unmika. Osuđen je prvostepeno na 17 godina zatvora jer je utvrđeno da je sa još trojicom pripadnika OVK ubio petoro nelojalnih kosovskih Albanaca. Vrhovni sud Kosova preinačio je presudu 2005. i naložio novo suđenje pa je 2013. osuđen na četiri godine zatvora.
Bio je optužen da je zajedno sa drugim pripadnicima OVK držao zarobljenike u nehumanim uslovima, uskraćujući im adekvatnu zdravstvenu negu, hranu i vodu. Zatočenici su podvrgavani stalnom premlaćivanju, mučenju i pretnjama smrću od avgusta 1998. do juna 1999. godine.
Sumnja se da je tokom rata na KiM učestvovao u teškim zločinima nad Srbima kao i da je u zoni Lap osnivao logore u kojima su civili saslušavani, zlostavljani i ubijani. Grupe pod kontrolom Mustafe, prema podacima dostupnim medijima, posle rata proterivale su preostale Srbe i preprodavale napuštene stanove i drugu imovinu. Mustafa je pored terorističke grupe BIA formirao i „Skiftere” i „Crvenu ruku”, čiji su pripadnici progonili, kidnapovali i ubijali Srbe na području Prištine i Podujeva.
Prema podacima srpskih bezbednosnih službi, Mustafa je još od osamdesetih godina prošlog veka privođen zbog trgovine narkoticima, krijumčarenja oružja, ucena, napada na policiju i drugih teških krivičnih dela. Američke obaveštajne službe smatraju ga jednom od osoba od kojih preti opasnost po mir na Balkanu.
Prema obaveštajnim podacima, Mustafa u svojim kriminalnim aktivnostima, pre svega u trgovini drogom, sarađuje sa Ramušom Haradinajem, dok je do 2015, kada je pravosnažno osuđen, bio poslanik i potpredsednik stranke Hašima Tačija.
Rustem Mustafa jedan je od prvih pripadnika OVK koje je još krajem 2018. u predistražnom postupku saslušalo tužilaštvo u Hagu, pa se tada nagađalo da će on biti i jedan od prvih čije će se ime naći na nekoj od optužnica. Iako je Mustafa zbog svoje pozicije u komandi OVK pominjan odmah uz Tačija, Kadrija Veselija, Adema Čekua, Fatmira Limaja i ostalih, haški tužilac će ga saslušati kao svedoka, a ne kao okrivljenog.

Kaciga glavu čuva
Biciklisti su često prinuđeni da se kreću kolovozom gde ih vozači motornih vozila tretiraju kao „ometače”, a ne kao sastavni deo saobraćajnog sistema
Na teritoriji Srbije od početka godine poginule su 23 bicikliste, a povređeno je više od 400. MUP Srbije skrenuo je pažnju da su oni najugroženija kategorija učesnika u saobraćaju.
„Apelujemo na vozače putničkih i teretnih vozila i autobusa da posebnu pažnju usmere na bicikliste, kako bi sačuvali njihovu bezbednost. Sa druge strane, apelujemo i na bicikliste da upotrebnom svetala i reflektujućih elemenata učine sebe vidljivijim, a samim tim i bezbednijim u saobraćaju”, saopšteno je iz MUP-a i objavljen apel i na društvenim mrežama.
Ključni problem, kada je reč o bezbednosti biciklista u saobraćaju, jeste njihova ranjivost, jer i pri relativno malim brzinama često zadobijaju teške povrede, uglavnom zbog toga što im je jedina zaštita njihova odeća, ukazali su stručnjaci Agencije za bezbednost saobraćaja (ABS).
Važnu ulogu ima i brzina vozila koja učestvuju u sudaru sa biciklistima, naročito kada je reč o težim posledicama. Biciklisti su često slabo uočljivi za druge učesnike u saobraćaju, pre svega jer su dimenzije vozila manje u poređenju sa automobilima, autobusima ili teretnim vozilima.
To je poseban problem u noćnim uslovima vidljivosti, pogotovo u slučajevima kada bicikl nije opremljen odgovarajućim svetlima, a to su belo na prednjoj i crveno svetlo na zadnjoj strani bicikla, kao i ako vozač i putnik na biciklu ne nose svetlu odeću.
Stručnjaci naglašavaju i činjenicu da biciklisti različite starosne dobi i pola imaju različite psihofizičke sposobnosti. Deca uglavnom nemaju dovoljno iskustva i znanja, a stariji imaju smanjenu moć zapažanja, smanjene fizičke sposobnosti i pokretljivost.
Bezbednost dvotočkaša u velikoj meri zavisi i od saobraćajnog okruženja, koje je najčešće dizajnirano i prilagođeno za kretanje motornih vozila i nije predviđeno za bicikliste.
„Oni su često prinuđeni da se kreću kolovozom gde ih vozači motornih vozila tretiraju kao ’ometače’ saobraćaja, a ne kao sastavni deo saobraćajnog sistema, pri čemu često i sami ne poštuju pravila – ne postupaju u skladu sa signalizacijom, zabranom korišćenja mobilnih telefona, audio i video uređaja, upotrebom svetala na biciklu. Saobraćajne nesreće sa učešćem biciklista, zbog njihove velike ranjivosti, češće za posledicu imaju poginule osobe, nego što je to slučaj kod udesa sa učešćem samo motornih vozila sa zatvorenom karoserijom”, navodi se u rezultatima istraživanja ABS-a.
Kada se uporedo posmatraju podaci o nastradalim biciklistima i nastradalim vozačima i putnicima u automobilima, dolazi se do podataka da biciklisti kada učestvuju u saobraćajnoj nesreći imaju skoro šest puta veći rizik da smrtno stradaju nego što je to slučaj sa putnicima i vozačima u automobilima.
U proseku, godišnje u udesima u Srbiji pogine oko 50 i bude povređeno oko 1.486 biciklista. Svaka jedanaesta poginula i svaka četrnaesta povređena osoba u saobraćajnim nesrećama je – biciklista. Oni čine oko devet odsto od ukupnog broja poginulih i oko sedam procenata od svih povređenih osoba u udesima, pokazuju podaci ABS-a.
Saobraćajne nesreće sa učešćem biciklista se najčešće događaju u leto i jesen, odnosno u periodu godine od jula do oktobra, a najviše u avgustu.
Stručnjaci savetuju biciklistima da imaju zakopčanu zaštitnu kacigu, koja će im spasiti život u slučaju pada sa bicikla i sprečiti povrede glave.
„Koristite štitnike za kolena i laktove kako biste ublažili udarce od pada. Nosite odgovarajuće cipele i proverite da li su pertle pravilno vezane. Obucite adekvatnu odeću – pantalone sa užim nogavicama, majice i jakne koje su uz telo, kako ne bi došlo do zakačinjanja delova garderobe o pedale i druge delove bicikla”, savetuju iz ABS-a.
Bicikl treba da bude ispravan, ručice na upravljaču čvrste i pravilno podešene, a sedište na odgovarajućoj visini – tako da stopala obe noge budu u stanju da dodirnu zemlju. Kočnice moraju da budu ispravne, a pneumatici na točkovima napumpani pod odgovarajućim pritiskom.
Belo svetlo na prednjoj i crveno na zadnjoj strani bicikla moraju biti ispravni i postavljeni na odgovarajuće položaje. Zvonce ili sirena takođe moraju biti ispravni.
„Kada prelazite preko kolovoza, trudite se da se ponašate kao da ste pešak. Pogledajte pažljivo levo, desno, levo. Kada procenite da je bezbedno započnite prelazak, gurajući bicikl pored sebe. Koristite ručne signale da upozorite druge učesnike u saobraćaju ili im date obaveštenje o skretanju i promeni položaja na kolovozu”, savetuju stručnjaci.
U noćnim uslovima i kada je smanjena vidljivost, osim što bicikl mora da bude osvetljen, biciklista treba da ima svetlu i odeću sa retroreflektujućim materijalima. Ako voze bicikl kolovozom, treba da se kreću u širini od najviše jedan metar od desne ivice kolovoza, ali ne uz sam ivičnjak.

Svi bi u menadžere, niko neće u prosvetu
Poražavajuće mali broj studenata koji nameravaju da postanu prosvetni radnici ponavlja se iz godine u godinu. Avetinjski pusti ostaju smerovi fakulteta koji obrazuju nastavnike. Stručnih profesora za fundamentalne opšteobrazovne predmete u preduniverzitetskom školstvu već nema dovoljno, i neće ih ni biti dok na pragu fakulteta ima najmanje budućih brucoša koji žude da steknu visoko obrazovanje da bi se vratili u učionice kako bi neke nove đake opismenili.
Zvuči optimistično kad se kaže da je na Matematičkom fakultetu u Beogradu na smeru nastavnik matematike ove godine konkurisalo duplo više studenata nego lane. Ali u brojkama, realnost izgleda ovako: prošle godine je u ovo doba bilo svega osam kandidata, sada ih je 16, a planirano je 70 brucoša.
Na svim srbističkim katedrama na republičkom nivou očekuje se da će biti popunjeno oko 40 odsto ponuđenih mesta za buduće studente.
– U Novom Sadu, Nišu, Kragujevcu, Beogradu, Kosovskoj Mitrovici, kada se sve sabere, planirano je 441 mesto na budžetu, a ima 186 kandidata. Samo u Beogradu za grupu za srpski jezik i književnost bilo je prijavljeno 34 kandidata na 100 mesta, a za srpsku književnost i jezik 63 na predviđenih 150 mesta. Slično je bilo i prošle godine. Slikovito, ako bismo gledali po poslovičnoj slici čaše vode koja je do pola puna ili prazna, zavisi da li ste optimista ili pesimista, ta čaša je svakako – šuplja – dočarava za „Politiku” prof. dr Slavko Petaković, šef katedre za srpsku književnost s južnoslovenskim književnostima na Filološkom fakultetu Univerziteta u Beogradu.
Jagme za indeks nema ni na Opštoj fizici, smeru Fizičkog fakulteta koji u glavnom gradu upisuju budući nastavnici ovog predmeta. Tu je prijavljen samo – jedan kandidat. Pad broja zainteresovanih se beleži već osam godina, ali do sada nije bila ovako alarmantna situacija. Kako je izjavio dekan, prof. dr Ivan Belča, ovaj brucoš će imati sve predmete, ništa neće biti izbačeno, a sledeći potez je na državi jer ne sme da se dozvoli da se ugasi Opšta fizika, pošto bi u tom slučaju buduće generacije ostale bez nastavnika.
Oskudicu interesovanja za prosvetni poziv potvrđuju i preliminarne rang-liste za upis na Prirodno-matematičkom fakultetu u Novom Sadu. Studije za profesora hemije tu će upisati samo jedan kandidat, a planirano je 20 brucoša. Za buduće nastavnike fizike bilo je ukupno tri kandidata, jedan je pao prijemni, jedan „upao” na samofinansiranje i jedan zavredeo indeks na budžetu, mada je ukupno studenata na ovom smeru moglo biti 25. Za ostala nastavnička zvanja na novosadskom PMF-u zainteresovanost je za mrvicu bolja. Na smeru za profesore matematike ima osam kandidata za 51 budžetsko mesto, dok je za profesore geografije 11 rangiranih, a 40 raspoloživih mesta.
– Mi smo sada u prvom planu kao nacionalna disciplina, a kada smo pokušali da srpski jezik i književnost dobije natpredmetni status, da se uvede na sve fakultete, ta inicijativa ostavljena je da istrune u lavirintima birokratije. Dobili smo deklarativnu podršku i van toga se ništa nije učinilo – ukazuje Petaković.
Njegove reči „prosveta je trenutno na mrtvom vezu, ostavljena je da odumre” i više puta isticane stipendije za studente koji se obrazuju za nedostajuća zanimanja u školama teško da će biti od pomoći. Za ovu godinu dodeljeno ih je samo pet, a novi konkurs uskoro treba da bude raspisan.
– Ne verujem da će to dati velikog efekta, budući da je student potpuno svestan da kad se završi studiranje on ulazi u prosvetu gde su plate takve kakve jesu i, što je veći problem, gde položaj prosvetnog radnika nije dobar – konstatuje ovaj profesor.
Nastavnici tvrde da su nemoćni. Ugled im je srozan. Plate su im ispod republičkog proseka. Učenici to vide i neće da postanu nastavnici. Nastavi li se tako, ne bi čudilo da u dogledno vreme u mnogim školama table budu najpametnije, nastavnici uglavnom nedovoljno stručni, a đaci posledično funkcionalno nepismeni. Hoće li s takvim predznanjem upisivati fakultete?
Da ironija bude veća, najodgovorniji donosioci odluka istrajno tvrde da je obrazovanje prioritet, a unapređivanje kvaliteta obrazovanja strateški cilj. U prvom planu je digitalizacija, a vraćanje dostojanstva prosvetnom esnafu ostaje na marginama. Šta uraditi da se pomak nabolje vidi ubrzo, da se ne čeka deset godina?
– Prvi korak mogu biti stipendije, ali to nije rešenje. Drugi je povećanje plata. Treći, rešavanje statusa prosvetnog radnika, zaštita od pritisaka i sprečavanje nasilja kojima je izložen, kao i prevencija nasilja u bilo kom obliku u školama. To se mora sistemski rešiti vrlo rigidnim kažnjavanjem. Nastavnik mora imati ugled u društvu, a primer i uzor za to treba da budu oni koji istupaju u javnom prostoru. Kada okruženje bude podsticajno tako da đaci u velikom broju upisuju nastavničke smerove i konkurencija će biti veća i najbolji će ulaziti u učionice. Svi ovi koraci su povezani, ne može da se ispuni samo jedan – smatra Petaković.
Medijski prostor, portali naročito, obiluju svakojakim jezičkim pogreškama, lektori su desetkovani, zvanična saopštenja državnog vrha, pa i Ministarstva prosvete, neretko su ugledni primeri grešaka, počevši od pravopisnih. Ako bi, recimo, bar državne institucije koje već imaju službe za odnose s javnošću obavezno morale da uposle profesore srpskog jezika kao lektore, da li bi i to doprinelo pravilnijoj upotrebi srpskog jezika, podsticajnom okruženju i većem interesovanju za studije srpskog jezika?
– To bi bio kulturni uticaj iznutra koji je najbitniji i koji bi menjao ovo društvo. Kad učenik vidi da uopšte nije važno kako govorite, kako pišete, on prihvata taj model. Kada bi u institucije koje se obraćaju javnosti ušli profesori srpskog jezika i književnosti to bi oblikovalo javni izraz, onda bi i đaci i svi građani imali orijentir šta je poželjno, društveno prihvatljivo i važno. Deca nemaju signal iz okruženja koji im kaže da je bitan način izražavanja, poznavanje svog jezika. Ne čitaju kao pre, a uticaj elektronskih medija je ogroman. Navikli su na kratke poruke koje su ekspresivno svedene. Bogatim jezikom možete da izrazite svoju psihološku slojevitost, tanane emocije, nijanse u raspoloženjima, bogatstvo svoga bića. Što vam je jezik siromašniji, teže možete da komunicirate s drugima. Pitanje je da li siromašenje jezika korespondira s osiromašenjem potrebe da se razgovara s drugim čovekom, jer se komunicira kratkim porukama, emotikonima, sažetim mejlovima, frazama, rečeničnim sklopovima koji su klišei. Nisam siguran da problem u komunikaciji dece nije povezan sa siromaštvom jezika, a ono sa iščezavanjem potrebe da se zaista komunicira s drugom osobom – zaključuje šef katedre za srpsku književnost.

Rubljov izborio četvrtfinale Vimbldona, protivnik Đoković ako pobedi Hurkača
Ruski teniser Andrej Rubljov plasirao se u četvrtfinale Vimbldona, pošto je danas u osmini finala savladao Aleksandra Bublika iz Kazahstana rezultatom 7:5, 6:3, 6:7 (6:8), 6:7 (5:7), 6:4.
Meč je trajao tri sata i 20 minuta. Ovo je bio šesti međusobni duel ruskog i kazahstanskog tenisera, a četvrti trijumf Rubljova.
Rubljov će u četvrtfinalu igrati sa pobednikom meča između Srbina Novaka Đokovića i Poljaka Huberta Hurkača, koji je na programu kasnije večeras.
Plasman u četvrtfinale Vimbldona izborio je još jedan ruski teniser Roman Safiulin, koji je pobedio Kanađanina Denisa Šapovalova 3:6, 6:3, 6:1, 6:3. On će u četvrtfinalu igrati sa pobednikom meča između Italijana Janika Sinera i Danijela Elahija Galana iz Kolumbije.

Nenad Vukojević za petogodišnji prebačaj norme dobio 2,75 dinara po danu
Čačak – Godine 1989. Nenad Vukojević (72) iz Ivanjice tužio je preduzeće „Putevi” iz svoje varošice Osnovnom sudu udruženog rada u Titovom Užicu zahtevajući da mu se isplati 1,3 miliona dinara za prebačaj norme. Nedavno je dobio presudu Apelacionog suda u Kragujevcu koja kaže da je u parnici pobedio, te da mu pripada ukupno 5.008,92 dinara.
– Odričem se tog novca u korist Suda, jer se osećam poniženim – kaže Vukojević za „Politiku”.
On nastavlja svoju potragu za pravdom tako što je Ustavnom sudu Srbije podneo žalbu zbog sporosti u radu suda. Tu je opisao šta se sve sa njegovim slučajem zbivalo u protekloj četvrtini veka, dok su se menjali zakoni, sudovi i brojni delioci pravde.
Odluka Apelacionog suda iz Kragujevca je, u stvari, preinačena presuda Osnovnog suda u Požegi iz novembra 2010. godine. Tu, u prvom stepenu, Vukojeviću je, za neisplaćeni prebačaj norme od 1986. do 1990. godine dosuđeno 258.169,99 dinara sa zateznom kamatom od juna 2003. godine, kao i 199.472,50 dinara na ime parničnih troškova. Međutim, drugostepeni sud je odštetu smanjio na samo 5.008,92 dinara, rekavši još da svaka stranka snosi svoje parnične troškove.
Veće Apelacionog suda utvrdilo je da su radnici kamenoloma „Puteva” u Raščićima, gde je Vukojević bio magacioner, naročito u letnjim mesecima imali prebačaj norme i do 200 odsto, ali je tehnički direktor to uvek umanjivao za 30 procenata, zbog ujednačavanja zarada sa ostalim gradilištima. O tome je postojala dokumentacija koju su „Putevi” kasnije uništili, pa je Opštinski sud u Ivanjici 2003. godine, u to vreme nadležan za ovaj slučaj, zatražio nalaz veštaka ekonomiste Zorana Zlatića.
Veštak je, na osnovu obrazaca M4 iz Fonda PIO, obračunao razliku zarade u dve varijante. Po prvoj, za 23 dana januara 1994. godine u izračunavanju zatezne kamate koristio je koeficijent 317.326.320,70 odsto, a po drugoj varijanti koeficijent 6.666.335,00 odsto. Sud u Požegi odlučio se za prvu ali ovaj u Kragujevcu, kao stariji, za drugu.
„Prvostepeni sud prihvatio je varijantu sa celokupnom kamatnom stopom od 317.326.320,70 odsto, što je mnogostruko uvećalo iznos naknade i što je suprotno zaključcima usvojenim na savetovanju Saveznog suda, Vrhovnog vojnog suda, Vrhovnog suda Srbije, Vrhovnog suda Crne Gore i Višeg privrednog suda u Beogradu, održanog od 24. do 26. septembra 1996. godine u Subotici”, navedeno je u obrazloženju presude Apelacionog suda, kojom se odšteta umanjuje 50 puta.
Na to Vukojević ovako prigovara u svojoj ustavnoj žalbi:
„To je suprotno zdravoj logici, jer da je sud sudio u razumnom roku tužilac bi presudu oko razlike zarada za period od 1986. do 1990. godine dobio pre 1996. godine”.
Ivanjički penzioner izračunao je da sa dosuđenim prebačajem ima prosek od jedva 2,75 dinara dnevno i da bi iznos od 5.008,92 dinara, i sa zateznom kamatom od 2003. godine, danas dostigao tek oko 15.000 dinara.
„Vukojević je oštećen i odlukom Apelacionog suda o troškovima kojih je bilo mnogo jer je sudski postupak trajao 23 godine, što se protivi normalnom vremenu za završetak predmeta. Tako je tužilac pretrpeo ukupnu štetu od milion dinara, odnosno 800.000 na ime glavnog duga sa kamatom, i 200.000 za troškove postupka. Ovakva sporost suda kome ni 20 godina nije bilo dovoljno da donese presudu u sporu koji se svrstava među hitne postupke, nedopustiva je”, ističe se u ustavnoj žalbi Nenada Vukojevića.
On je u ovu parnicu 1989. godine ušao zajedno sa još trojicom kolega iz preduzeća, ali je sada ostao sam. Jedan je u međuvremenu umro, drugi koji živi u ivanjičkom selu Lisi nema novca za parnicu dok je treći, radeći u Sutomoru, propustio rokove za žalbu.

I inženjeri hoće u rudare
Baljevac na Ibru – Svakodnevno, tokom protekla tri meseca, nezaposleni mladi ljudi sa raznim diplomama, od završene samo osnovne škole do fakulteta, javljali su se Ibarskim rudnicima u Baljevcu na Ibru kako bi našli zaposlenje u jednoj od dve jame, na radnim mestima rudara – kopača. Ukupno se prijavilo 1.020 mladih ljudi od kojih je na obuci njih 25, iz Baljevca i okolnih sela. 
Šta je uticalo da se situacija potpuno promeni, jer je samo pre dve godine konkurs u ovim rudnicima bio stalo raspisan?
– Kriza, besposlica i teška finansijska situacija u većini domaćinstava. Samo da još pojasnim, ranijih godina konkurs nije bio formalno raspisan kao stalni nego smo primali ko god dođe i pokaže zainteresovanost za rudarski posao, a bilo ih je vrlo malo. Nedostajalo nam je radne snage, a sada smo, eto, primorani na strogu selekciju i žao nam je što ne možemo sve zaposliti. A, bilo ih je i sa diplomom mašinskog inženjera i, primera radi, ponajviše mašinskih tehničara... No, svi novoprimljeni, bez obzira na stručnu spremu, moraju na dodatnu šestomesečnu obuku u jami a posle i na redovnu bezbednosnu obuku – kaže Srećko Bondžić, direktor Ibarskih rudnika.
Kako od našeg sagovornika doznajemo, pored kandidata iz okoline, bilo je na desetine njih iz Kraljeva udaljenog oko šezdeset kilometara. Zanimljivo je da se oko pedeset ljudi javilo i iz obližnjeg sela Gokčanice iako se zna da u tom selu nema toliko radno sposobnih meštana. Uistinu, reč je o tome da su se oni ranije odselili u Kraljevo i okolna pomoravska sela, a u rodnom selu još imaju kuće i imanja pa se, pritisnuti besposlicom i socijalnim nedaćama u gradu, sada javljaju da rade ovde u rudniku navodeći kao mesto boravka Gokčanicu.
– I tu smo morali da vodimo računa, jer posle prijema ovi radnici brzo zatraže naknade za putne troškove koji nisu mali – dodaje Bondžić.
Inače, posao „sa devet kora“ u Ibarskim rudnicima nije lak. Kameni ugalj se kopa tokom osmočasovnog radnog vremena, pet dana u nedelji a u jamama „Tadenje“ u Ušću na Ibru, „Jarando“ na području Baljevca i još na jednom površinskom kopu. Ovde rudari zarađuju mesečno i do sedamdeset hiljada dinara. Jeste na površinskom kopu lakše i opasnost je manja, ali svi žele u jamu. Razlog je ponajviše beneficirani radni staž koji se za pojedina mesta kreće i do 18 meseci za godinu rada. To znači da ko rudarski posao započne, recimo, u dvadesetoj u penziju može posle pedesete godine života. 
Zanimanje rudara je privlačno i zbog dobrih poslovnih rezultata Ibarskih rudnika.
– Ovde 380 rudara dnevno kopa oko 600 tona kamenog uglja. Za razliku od pre četiri godine kada smo godišnje kopali 60.000 tona, prošle godine smo isporučili 141.000 a za ovu godinu planiramo iskop od 160.000 tona kamenog uglja. Nameravamo i da otvorimo još neke neke rudnike, dole na kraljevačkom području gde postoje znatne rezerve lignita – kaže za „Politiku“ Srećko Bondžić, direktor Ibarskih rudnika.

Novom predstavom prkosimo stihiji
Slavine se zavrću, ljudi pokušavaju da se snađu na razne načine, a jedna od varijanti je ova koju ćemo pokušati moj kolega Dragan Petrović Pele i ja da realizujemo u predstavi „Savršen kroj”. Odlučili smo se na ovakav korak jer ne želimo da se prepustimo stihiji. Nećemo da kukamo i čekamo da nam posao ponude na tacni, već pokušavamo sami nešto da uradimo. Naručili smo tekst od Vladimira Đurđevića i evo nas pred premijernim izvođenjem komada. Mi smo uložili glumu, a Đurđević tekst. Rezultat saradnje oceniće publika. Ne bih voleo da ovo bude naš isključivi model rada, ali je ovo kulturni način preživljavanja u ovim vremenima... kaže glumac Slobodan Boda Ninković najavljujući svoju novu pozorišnu predstavu „Savršen kroj”, po tekstu Vladimira Đurđevića, koja će premijerno biti izvedena večeras na Novoj sceni Beogradskog dramskog pozorišta čiji je stalni član Ninković nedavno postao.
Predstava „Savršen kroj” je deo pozorišne trilogije „Subjektivno s radošću”, a pored Ninkovića koji tumači lik Marka Miluna u ovoj duo-drami nastupa i Dragan Petrović Pele u ulozi Svetislava Šnajdera. Scenograf je Uglješa Vrcelj, kostimograf Dragica Laušević, a koreograf Milan Gromilić. 
– U pitanju je duhovit, složen projekat koji se bavi sitnim svakodnevnim problemima. Želimo da prekinemo da se bavimo velikim svetskim problemima i da se vratimo najosnovnijim potrebama i problemima čije će nam razrešenje omogućiti da živimo makar malo lakše ukoliko uspostavimo harmoniju u najbližem okruženju. Igram biznismena koji upravlja sa 12 preduzeća, a Dragan Petrović Pele krojača Svetislava Šnajdera koji radi u krojačkoj radnji koju je nasledio od oca. Šnajder je, inače, bivši inženjer u firmi koju je moj Marko Milun kupio, zatvorio i otpustio radnike, kaže naš sagovornik i dodaje:
– Sve se to otkriva tokom priče, a u osnovi je da smo obojica bili zaljubljeni u istu žensku. Budući da nas je obojicu ostavila i otišla sa trećim, završavamo kao gubitnici... Da li je srećan kraj ili ne, publika će proceniti sama. Ono što je izvesno jeste da se priča završava duhovito i pokazuje da suma novca koju imate na svom računu ne garantujete sreću. Srećni ste onoliko koliko sebi možete da priuštite trenutaka u kojima možete da uživate. Naš kolega glumac Vlasta Velisavljević, koga smo pozvali kao svog gurua, supervizora, duhovnog oca, bio je iznađen količinom pozitivne energije na jednoj od proba i to je ono što nas je ohrabrilo da idemo dalje. 
Boda Ninković je postao stalni član Beogradskog dramskog pozorišta posle osam godina „slobodnjačkog” rada. Na početku karijere bio je devet godina u pozorištu „Boško Buha”, zatim isto toliko godina stalni član Jugoslovenskog dramskog pozorišta, a  zatim se otisnuo u slobodne umetnike. 
– Odlučio sam se na status „slobodnjaka” jer sam želeo u izvesnom periodu da sam kontrolišem svoje vreme. S obzirom na to da je Goran Sultanović otišao u penziju, uprava BDP-a mi je predložila da postanem njihov član jer se pojavilo upražnjeno mesto. Nisam mnogo razmišljao. Pristao sam jer je ansambl pozorišne kuće na Krstu poslednjih godina prilično osvežen i osnažen. Nedavno je stalni član postao i mladi glumac Miloš Biković. E, sada se nameće drugo pitanje: koliko je zahvalno, delikatno u ovim vremenima praviti ozbiljan ansambl. Prilično je nejasno šta će se u narednom periodu desiti sa načinom organizovanja pozorišnog života u Beogradu. Ne postoje jasne naznake šta grad namerava sa pozorištima. Da li čekaju leto pa da od jeseni krenu sa novom strategijom? – pita se Ninković.

Večeras počinje Kanski festival
Kan – Filmom „Veliki Getsbi”, novim komercijalnim poduhvatom australijskog reditelja Baza Lurmana i još jednom ekranizacijom istoimenog romana Frensisa Skota Ficdžeralda, sa Leonardom Dikapriom u ulozi koju je u najpopularnijoj verziji (1974) tumačio Robert Redford, večeras svečano počinje 66. Kanski festival.
Zbog zabrinutosti da će medijska pažnja biti više usmerena na Jelisejsku palatu a manje na Kroazetu, organizatori festivala su ove godine pomerili datum početka festivala za nešto kasnije, kako bi sačekali kraj drugog kruga tekućih  izbora u Francuskoj, tako da se 66. Kanski festival održava od 15. do 27. maja.
Posle večerašnjeg gala otvaranja i prve navale na čuveni crveni tepih ispred Teatra „Limijer”, iz dana u dan smenjivaće se 19 filmova odabranih za borbu za „Zlatnu palmu”, koja će se voditi pod burnim okom predsednika žirija Stivena Spilberga i članova, među kojima su , između ostalih, i reditelj Ang Li i glumica Nikol Kidman.
Lista takmičara je impresivna i uključuje nove filmove renomiranih reditelja i festivalskih miljenika sa svih strana planete, ali i nekoliko debitanata. Među takmičarima su i oni autori koji su već osvajali kanska odličja, poput braće Koen, Stivena Soderberga, Romana Polanskog, Nikolasa Vindinga Refna, Aleksandra Pejna, Paola Sorentina i drugih.
Koenovi na kansku rivijeru stižu sa filmom „Inside Llewyn Davis”, u kom igra Džastin Timberlejk. Stiven Soderberg se predstavlja biografskim filmom „Iza kandelabra”, o kontroverznom Liberaku sa Majklom Daglasom i Metom Dejmonom, a Roman Polanski stiže sa „Venerom u krznu”. Aleksandar Pejn će predstaviti svoj novi film „Nebraska”, Paolo Sorentino film „Veličanstvena lepota”, a iranski oskarovac Asghar Farhadi stiže u Kan sa filmom „Prošlost”.
U službenoj konkurenciji za „Zlatnu palmu” su i filmovi kultnog japanskog reditelja Takešija Mikea i njegovog kolege Hirokazu Kore Eda. Iz Kine sa novim filmom stiže Žija Žangke, a među takmičarima su i Francuzi Fransoa Ozon i Arno Deplešen, ali i filmovi iz Čada i Meksika. Uprkos kritici koja se odnosila na to da su festivalski čelnici prošle godine u glavnom programu imali dominaciju muškaraca, i ove godine je u trci za „Zlatnu palmu” samo jedna rediteljka, i to debitantkinja – glumica Valerija Bruni Tedeski sa filmom „Zamak u Italiji”.
Za rediteljke je, čini se, „sigurna kuća” paralelni, ali takođe takmičarski program „Izvestan pogled”, koji će sutra svečano početi novim filmom Sofije Kopole „The Bling Ring”, sa Emom Votson u glavnoj ulozi. I kontroverzna francuska rediteljka Kler Deni je za svoj novi film pronašla mesto u „Izvesnom pogledu”, u kojem će filmske vrednosti rangirati žiri na čijem je čelu danski reditelj Tomas Vinterberg.
Vanstatutarni program „15 dana autora”, koji je tokom godina izgubio svoju staru slavu i značaj, počeće novim dugometražnim igrano-animiranim filmom Arija Folmana („Valcer sa Baširom”), koji nosi naziv „Kongres”, a u njemu igraju Robin Rajt, Harvi Kajtel i Pol Đamati. U žiriju ovog programa učestvovaće i Subotičanin Petar Mitrić, jedan od selektora Palićkog festivala.
Predsednik Kanskog festivala legendarni Žil Žakob posebno ističe da ovogodišnje festivalsko izdanje „slavi kinematografije zemalja sa ograničenom slobodom izražavanja” (imajući u vidu Čad i Iran, delimično i Kinu), poručivši da će Kan biti „sklonište za ugrožene umetnike”. Žakob je izrazio zadovoljstvo što će 66. Kanski festival uručiti posebno priznanje legendarnom Džeriju Luisu, zvezdi američkih komedija pedesetih i šezdesetih godina prošlog veka, slavnoj američkoj divi Kim Novak i najlepšem francuskom glumcu Alenu Delonu.
U programima 66. Kanskog festivala nema srpskih filmova (ni filmova iz regiona), ali će srpska kinematografija i ove godine biti predstavljena na štandu FCS u zajedničkom izložbenom paviljonu zemalja jugoistočne Evrope.

„Drugi susret” u Njujorku
Od našeg stalnog dopisnika
Vašington – „Drugi susret” – dugometražni dokumentarni film Željka Mirkovića – od petka je na programu bioskopa „Kvad” na Menhetnu, u okviru njegovog „Oskar paketa”. Njujorška publika moći će da ga gleda ukupno sedam dana, posle čega se seli u Los Anđeles, na zapadnu obalu Amerike, gde će biti prikazivan od 17. do 23. maja.
„Veoma sam zadovoljan reakcijama publike”, rekao nam je režiser u telefonskom razgovoru iz Njujorka, napominjući da je posle premijerne projekcije razgovor sa publikom, u kome su učestvovali i glavni junaci filma, Dejl Zelko, pilot američkog „nevidljivog” aviona F-117 koji je, u akciji bombardovanja Srbije 1999, oborio oficir protivvazdušne odbrane tadašnje Vojske Jugoslavije Zoltan Dani, trajao više nego film, sat i po.
„Drugi susret” je prošle godine imao svoju vašingtonsku premijeru, gde je publika takođe dobro primila priču o dva protivnika koji posle rata postaju prijatelji.
Prikazivanje u dva američka bioskopa delo mladog reditelja formalno kvalifikuje za „Oskar” nominaciju u kategoriji dugometražnog dokumentarnog filma.
Posle premijere objavljena su dva kratka prikaza filma. Kritičarka „Njujork tajmsa” Anita Gejts Mirkoviću zamera na stereotipnom portretisanju glavnih protagonista: Zelko je, po njoj, prikazan kao „bučni Amerikanac”, dok je na drugoj strani njegov novostečeni prijatelj iz Srbije „slika dostojanstva i sposobnosti”. Ona takođe smatra da scena u beogradskom Muzeju avijacije, gde oni gledaju ostatke aviona F-117, nije dovoljno eksploatisana i da je previše kratka.
Kritičar „Vilidž voisa” Rob Stejger takođe ocenjuje da su scene iz Srbije „bolje odabrane” i Mirkoviću zamera što gledaocima ne objašnjava kako su dva bivša protivnika otkrili jedan drugog i na statičnosti scena u završnici filma.

Putarima se duguje 8,7 milijardi dinara
Prihodi putarskih preduzeća trenutno su oko četiri puta manji nego pre pet godina. Od javnog sektora potražuju oko 8,7 milijardi dinara. Najveći dužnik je „Putevi Srbije” sa oko 2,7 milijardi dinara, a odmah iza njih je Beograd sa neplaćenih dve milijarde dinara, koliko približno duguju i sve ostale lokalne samouprave zajedno, kaže za „Politiku” Velimir Ilić, ministar građevinarstva i urbanizma.
– Radimo na tome da vlada nekako sve to plati. Ovaj problem moramo da rešimo hitno. Osim resornih ministarstava uključena su ministarstva finansija i pravde da bismo rešili probleme oko stečaja i tužbi koje su podnete u specijalnom sudu protiv vlasnika. Sud im je pod nadzor stavio opremu. Imovinu treba osloboditi da bi radnici mogli da rade. Verovatno će biti sprovedeni i socijalni programi, jer su mnogi otišli iz tih firmi i ostala je samo administracija – objašnjava Ilić.
Kako ćete im konkretno pomoći?
Nekadašnje gigante su pokupovali kriminalci i napravili dugove. Pošto ih svi sada nosimo na grbači, videćemo da neka dugovanja prema državi otpišemo. Građevinci traže da rešimo i pitanje licenci. Potpuno su u pravu. Moramo povesti računa kome dodeljujemo poslove i tražiti da budu izabrane afirmisane firme. Ne treba uvek insistirati na najjeftinijoj ponudi, već uvažiti činjenicu kakvu opremu ima preduzeće, koliko ljudi zapošljava. Moramo biti sigurni da će posao biti obavljen. I naravno moramo rešiti pitanje rada na crno. Inspekcije će pojačati kontrolu.
Hoćete li im na tenderima obezbediti bolji tretman u odnosu na strance?
Banke neće da im daju garancije ni za jedan posao.
Moramo ih osloboditi dugova i staviti na noge kako bi same mogle da dobiju poslove.
Građevinarstvo beleži pad od oko 25,7 odsto. Investicija nema, a i oni koji bi da ulažu ne mogu da dobiju građevinske dozvole. Kada će biti završene izmene zakona o planiranju i izgradnji? 
Zakon je skoro gotov. Postoji samo nekoliko pitanja političke prirode, koja treba da raščistimo na političkom sastanku vladajuće koalicije. Moramo da odlučimo da li će privatizovana preduzeća plaćati konverziju prava korišćenja u svojinu na građevinskom zemljištu.
S kakvim stavom ćete izaći pred koalicione partnere?
Stav ministarstva jeste da bude ukinuta konverzija i da se plati kroz porez. Oni koji promene namenu zemljišta i umesto fabrike sagrade stanove i steknu neku vrednost, biće naknadno oporezovani po stopama koje će biti izuzetno velike. U nekim zemljama porez na ekstraprofit iznosi 80 odsto. Ne možete da kupite imanje za 100.000 evra, a prodate ga za 300 miliona evra, što je bio slučaj u Novom Sadu, i da ne platite porez na to.
Šta ćete konkretno uraditi na planu skraćenja vremena, pojeftinjenju i pojednostavljenju procedura pri izdavanju građevinskih dozvola?
Izdavanje dozvole biće besplatno u startu. Naknadu za uređenje građevinskog zemljišta investitori će plaćati na kraju i biće im obračunata kroz ulaganja koja su imali u infrastrukturu. Nikakve takse i ostalo ne dolaze u obzir. Sada će investitori plaćati samo ono što je stvarno uloženo za priključke na vodovod, struju. Opštine i gradovi dobili su porez na imovinu kao prihod od koga razvijaju infrastrukturu.
Da li će se zakonom definisati kako će se obračunavati ta ulaganja u infrastrukturu?
Moraćemo to da preciziramo. Ali i to je političko pitanje oko koga ćemo morati da se dogovorimo na sastanku koalicije i da ugradimo u zakon.
Ali u ovoj oblasti postoji još jedan problem. Imamo 20.000 nerešenih imovinskih sporova. Oni ponekad traju pet do deset godina i mi ne možemo da izdamo dozvole za pojedine lokacije. Ne vredi nam kancelarija za brze odgovore, ne vredi nam ništa ako se oko neke lokacije vodi sudski spor.
Hoće li biti ukinuta saglasnost javnih preduzeća?
Mislim da je to suvišno. Ako je objekat koji se gradi usklađen sa prostornim, generalnim i detaljnim planom – saglasnost nije potrebna, jer je već dobijena.
Za koliko će biti skraćeno vreme za dobijanje dozvola?
Ako se investitor uklapa u plan i ako nema odstupanja –dozvolu će moći da dobije za sedam dana. Lokalna administracija, odnosno njihov urbanizam je problem, jer tamo rade ljudi koji su navikli da drže predmete u fioci po nekoliko meseci. Bez obzira kakve mi zakone donosimo oni rade po svome. I kod katastarske legalizacije opštine su zatajile. Iz ne znam kojih razloga odbijaju da proslede podatke katastru. Šta čekaju? Mrzi ih da prebace dokumentaciju?
Možete li kroz zakon da ih naterate da budu ažurniji?
Ne možemo da podnosimo krivične prijave. Jedino kroz upravni postupak i kontrolu. Oni to znaju i koriste. I uporno teraju po svome. Polako. Jedan po jedan predmet.
-----------------------------------------------------------------------
Ilić: Nisam protiv Drobnjaka
Ministar građevine i urbanizma Velimir Ilić izjavio je juče da ukoliko na Vladi Srbije bude glasanje o smeni direktora „Puteva Srbije” Zorana Drobnjaka, on nema razloga da glasa za tu smenu, jer je sa Drobnjakom imao dobru saradnju i nije imao problema, ali je rekao i da to ministarstvo sada ništa ne radi sa „Putevima Srbije”.
Upitan o tome da li smatra da Drobnjak dobro radi, Ilić je rekao da „nije ulazio u tu problematiku” i da već šest godina nije imao nikakvih kontakata sa „Putevima Srbije”.
On je naveo da ne zna u čemu je problem, i da je za to preduzeće vezano Ministarstvo saobraćaja, te da treba videti u čemu je problem i zatim ga rešiti. Tanjug

Zadužujemo se da bismo se razdužili
Sve više se zadužujemo, ali nam je zato sve manji javni dug. Zvuči kontradiktorno, ali čini se da je tako. Bar prema tumačenju Ministarstva finansija. Oni su, naime, za vikend saopštili da je javni dug u aprilu smanjen za 309 miliona evra. Kao rezultat razduživanja države, učešće javnog duga u bruto domaćem proizvodu (BDP) palo je na 56,1 odsto.
– Javni dug na kraju aprila iznosio je 19,08 milijardi evra i bio je za 309 miliona evra manji u odnosu na prethodni mesec – navedeno je u saopštenju tog ministarstva.
Podsećanja radi pre mesec dana dug je bio 19,39 milijardi evra, što je tada bilo 57,7 odsto BDP-a. Zenit zaduživanja, mereno prema učešću u BDP-u, dostignut je krajem prošle godine kada je taj odnos bio 61,5 odsto, a ukupna zaduženost države je bila 17,6 milijardi evra. Poslednjeg dana 2011. godine, prema zvaničnim podacima dug je iznosio 14,7 milijardi evra, što je iznosilo 48,7 odsto svega onoga što je u državi stvoreno te godine. Bilo koje vreme da se uzme za presek stanja jasno je da je javnu dug znatno iznad granice utvrđene zakonom od 45 odsto BDP-a i da brzo raste.
I na prvi pogled je jasno da se država za godinu i četiri meseca zadužila 4,3 milijarde evra.
Milojko Arsić, profesor na Ekonomskom fakultetu u Beogradu, kaže da poslednje ocene Ministarstva finansija zapravo potcenjuju učešće javnog duga u BDP-u i da se zato moraju primiti s rezervom.
– Kod nas se učešće javnog duga u BDP-u meri na pogrešan način koji je različit od međunarodne metodologije koja podrazumeva da se u obzir uzme ostvareni BDP u prethodna četiri kvartala. U ovom trenutku to bi značilo da se računa BDP iz prvog kvartala ove godine i iz poslednja tri prošle godine. Suprotno tome domaća metodologija uključuje u BDP i budući rast koji se ne mora dogoditi. Računica Ministarstva finansija je izvedena na osnovu projekcije za prvi kvartal i naredna tri. Po ovoj metodologiji javni dug se poredi sa većim, a ne ostvarenim BDP-om. U ovom slučaju se, na primer, računa planirana inflacija koja može ali i ne mora da bude tolika. Samo na kraju godine se, po domaćoj metodologiji, dobija tačna slika i tada se domaći i strani načini izračunavanja po rezultatu poklapaju – objašnjava Arsić.
On podseća da je početkom prošle godine Fiskalni savet predložio prelazak na međunarodnu metodologiju, ali to nije učinjeno jer je ocenjeno da bi se takav potez okarakterisao kao „štelovanje” pred izbore.
Po Arsiću i saopštenje Ministarstva finansija o tome da smo izašli iz recesije čista je manipulacija.
– Mi statistički nismo izašli iz recesije, jer po međunarodnim konvencijama potrebno je da BDP raste uzastopno u dva kvartala da bi se tako nešto moglo reći. Mi, međutim, imamo rast samo u jednom kvartalu. Izvesno je da će ga biti i u drugom, ali to nije dovoljno da se utiče na osnovni problem, a to je da se zaustavi pad nezaposlenosti. Jer, samo u nekoliko sektora, kao što su automobilska i hemijska industrija i poljoprivreda, raste zaposlenost. Ostali su u recesiji. To što će „Fijat” zaposliti 4.000 ljudi na ukupnu zaposlenost ne znači mnogo – kaže ovaj stručnjak.
Ministarstvo finansija saopštilo je da se Srbija u aprilu razdužila prvenstveno zahvaljujući prevremenoj otplati polovine duga prema Londonskom klubu poverilaca, čime je izvršena jedna od najboljih operacija restruktuiranja državnog duga još od 2006, kada je, takođe na inicijativu ministra Dinkića, prevremeno otplaćen veliki deo duga prema Svetskoj banci.
Do razduživanja u aprilu došlo je i na domaćem finansijskom tržištu, gde je otplaćeno 39 milijardi dinara duga po osnovu ranije emitovanih hartija od vrednosti. Razduživanje Srbije doprinelo je daljem padu kamatnih stopa i rastu poverenja u državne obveznice, kako na domaćem tako i na međunarodnom tržištu kapitala.
Miroslav Zdravković, urednik sajta makroekonomija.org ima izvesnu dozu podozrenja kada su u pitanju kamate kod zajmova Londonskog kluba i da one, po njegovom mišljenju, nisu najviše.
– Na domaćem tržištu zaduženi smo 270 milijardi dinara po kamatama koje su dva i tri puta veće od pomenutih. U svakom slučaju zaduživanje je u bliskoj prošlosti bilo veliko, a cenu ćemo platiti u godinama koje dolaze – kaže Zdravković.
On podseća da je sadašnja vlada povećala dug za 3,9 milijardi evra u 250 dana trajanja, što je dnevni porast od 15,67 miliona evra ili po 181 evro u sekundi. Pošto se u nepunih godinu dana trajanja približila četvorogodišnjoj vrednosti rasta duga, ukoliko bi trajala 1.470 dana, i nastavila da se zadužuje istim tempom, javni dug bi bio povećan za 23 milijarde evra, na iznos od 38,5 milijardi evra na isteku mandata – navodi Zdravković.

Komora traži akcize na biodizel
Privredna komora Srbije (PKS) uputiće ove nedelje ministarstvima finansija, trgovine i energetike zahtev za privremeno uvođenje akciza na biodizel 100, koji se slobodno prodaje na pumpama, a čije korišćenje šteti radu motora.
Zatražiće se, kako saznaje „Politika”, da se akcize izjednače s trošarinom na evrodizel oko 42 dinara, plus PDV, budući da se biodizel 100, sada prodaje po ceni koja jeza oko 20 dinara niža od evrodizela. Zato ga vozači sve više toče, a da pri tom ne znaju kakve su posledice po automobile, jer ih o tome niko nije obavestio. 
Naši propisi nalažu da koncentracija biodizela u mešavini sa dizelom iz sirove nafte ne može biti veća od sedam odsto. Zahtev je da nadležna ministarstva do 2015. godine, kada točenje biodizela u Srbiji bude slobodno, uvede akcize i tako stanu na put nekontrolisanom uvozu.
Za prva četiri meseca ove godine uvezeno je oko sedam miliona litara čistog biodizela. Ukoliko se tim tempom nastavi mesečno će ovaj uvoz dostići polumesečni uvoz evrodizela, što su velike količine upozorava Ljubinko Savić iz Privredne komore Srbije.
– Na tržištu derivata mora da bude reda, posebno za one koji su već počeli da mešaju biodzel s dizelom i da ga prodaju po ceni evrodizela, a da pri tom zarađuju po 20 i više dinara po svakom litru. Država od ovog posla nema ni dinara prihoda, a vozači ogromnu štetu – kaže on.
Posebno je opasno ukoliko ovo gorivo stoji duže od šest meseci u rezervoarima, jer dolazi do oksidacije i stvaranja algi, što će tek uništiti automobile, a o čemu javnost mora pod hitno da bude obaveštena, upozorava Savić.
Na pitanje kako komentariše najavu dr Zorane Mihajlović, ministarke energetike, da cena goriva može biti niža mešanjem biodizela u osnovni derivat, jer se akciza ne obračunava na biogorivo, on odgovara da je to moguće.
– Bez obzira na to što je prerađivačka cena biodizela viša od proizvodnje običnog goriva, derivati u maloprodaji mogu biti jeftiniji upravo zbog toga što Srbija nema ni akcizu ni PDV na biodizel – objašnjava on.
Savić ističe i da predlog da se snizi rafinerijska cena goriva može takođe da dovede do pojeftinjenja goriva, ali prvo treba videti da li je NIS povećao svoju efikasnost toliko da se može govoriti o smanjenju maloprodajne cene.
– Gorivo može da bude jeftinije i nezavisno od NIS-a. Pitanje je zašto nije, budući da se slobodno uvozi, odnosno da ga ne kupuju svi od NIS-a, ali ipak svi drže NIS-ove cene – kaže Savić.
Pravo je pitanje zašto trgovci nisu konkurentniji. Ako je evrodizel u Republici Srbiji jeftiniji za 23 dinara zbog čega ga trgovci u Srbiji ne prodaju jeftinije i time obore cenu NIS-ovog derivata.
On kaže da ministarstvo ima pravo da predloži NIS-u da na ovaj način snizi cenu, jer je država Srbija ipak manjinski vlasnik u ovoj kompaniji i hoće da zaštiti potrošače, kao što NIS štiti sebe.  
U Udruženju naftnih kompanija Srbije podržavaju najavu ministarke da gorivo može biti jeftinije i da će tražiti od NIS-a da preispita svoju cenu rafinerijske prerade. UNKS pruža podršku državi u borbi protiv nelojalne konkurencije, koja je donedavno tržišnu prednost sticala zamenom dela dizel goriva lož-uljem, a danas sve više nelegalnim i po korisnike rizičnim mešanjem biodizela.
----------------------------------------------
NIS čini sve da ima niže cene
U NIS-u, na pitanje kako komentarišu najavu ministra energetike dr Zorane Mihajlović, da cena goriva može biti niža s smanjenjem rafinerijske cene, odgovaraju da na cene goriva utiče više faktora – od cena sirove nafte, preko kursa dinara i akcize, do efikasnosti u poslovanju. Na prva tri faktora NIS nema uticaja.
Akcize, koje su uključene u strukturu cena, među najvećim su u regionu (u maloprodajnoj ceni goriva u Srbiji, porez i akciza učestvuju sa oko 50 odsto u ceni).
 U uslovima liberalizovanog tržišta u Srbiji, u kome se cene goriva slobodno formiraju na osnovu tržišta i konkurencije, NIS se trudi da sa prodajnim cenama bude niži od prosečnog nivoa cena u regionu i da ima najniže prodajne cene u poređenju sa ostalim velikim igračima na tržištu.

Niko u poseti
Nisam pogledao kroz „špijunku” i to je bila kobna greška. Kada sam otvorio vrata preda mnom je stajao čovek srednjeg rasta i neodređenog godišta. Prisno se nasmešio i predstavio: „Ja sam Niko”. Dok sam razmišljao da li mu je to pravo ime ili predstavlja skraćenicu od, na primer, Nikola, on je već bio u mom predsoblju. „Vaš sam kolega”, dopunio je svoj nastup.
To je moglo značiti bilo šta. Moguće da je bio filmski radnik a možda i nekakav intelektualac opšteg smera. Kako sam nastojao da se uljeza što pre rešim nisam ulazio u detalje. Očekivao sam razlog njegove posete. Ali on se još uvek nije izjašnjavao. Bacio je letimični pogled na stan i izrazio zadovoljstvo: „Lepo”. Pogledao je zatim ka kuhinji i zamolio malo hladne vode. „Ubi ova vrućina”, požalio se.
Vrativši se sa vodom, zatekao sam ga kako hoda po dnevnoj sobi i razgleda slike, fotografije i ostale stvari koje su bile okačene po zidovima. „Interesantno”, bila je sledeća pohvala (možda pre konstatacija). Vodu je popio naiskap i zadovoljno uzdahnuo. Čekao sam. Onda je seo u fotelju i opet uzdahnuo, ovoga puta nekako zabrinuto.
„Došao sam da sa vama porazgovaram o problemima koje imate”, rekao je i ponovo se nasmešio. Nisam razumeo o čemu govori. „Pa, to za šta vas optužuju...” I dalje nisam shvatao o čemu taj čovek priča. Uvalio se udobnije u fotelju i, nekako zamišljen, počeo da mi objašnjava situaciju u kojoj se nalazim. Postoje, naime, mnogi (među kojima je i on), koji smatraju da sam krenuo pogrešnim smerom. Možda ne sasvim svesno, i svakako ne sa zlim namerama, ali stoji činjenica da se nalazim opasnom putu.
Bio sam zapanjen, pa sam i sam seo u stolicu naspram njega. „Objasnite mi, molim vas, podrobnije, šta ja to činim i kome sve to, osim vas, smeta?” Rekao je da ne želi da pominje imena ali da jedan veliki broj ljudi iz „javnog života i kulture” deli njegovo mišljenje, da se moje stvaralaštvo već duže vreme kreće stranputicom. „I oni su vas poslali da me izvedete na pravi put?!”, upitao sam, prvi put nešto nervoznije.
Opet se nasmešio, ali ovoga puta je u njegovom osmehu bilo nečeg ledenog. „Niko me nije poslao. Došao sam svojevoljno, privatno. Zato što vas poštujem i cenim vaš rad.” Malo sam se primirio, sa planom da saznam šta se sve mota po glavi ovog čoveka. Pre nego što ga izbacim iz kuće. „A, vi ste, znači, stručni za davanje suda o tome šta valja a šta je štetno u oblasti kulture”, upitao sam.
„Naravno. Ja se već četrdeset dve godine bavim pisanjem, režiranjem, slikarstvom i komponovanjem izvorne muzike. Objavljene su mi trideset dve knjige, imam preko dve stotine režija priredbi i svečanih akademija, tri samostalne i osamnaest grupnih izložbi, kao i dve nagrade na festivalu u Arilju. Pored toga sam v. d. direktora Zavoda za ispitivanje kulturne prošlosti i predsednik Upravnog odbora KUD ’Slaviša Vajner-Čiča’.” „Filmom se ne bavite?”, prekinuo sam ga, krajnjim naporom održavajući mirnoću. „Ne, ali gledam sve. Naročito domaće. Po nekoliko puta. Upravo zbog toga sam i svratio do vas”.
Došao je, izgleda, trenutak istine. Čekao sam da mi otvori oči i spasi dušu. „Ja sam, naime, rođeni patriota”, počeo je Niko sa dosta patosa u glasu, „i pogađaju me filmovi u kojima se loše govori o našem narodu.” „A moji filmovi su baš takvi?”, zarežao sam. „Ne svi. I ne celi. Postoje u njima jako lepi i uzbudljivi delovi. Ali ponekad vam se otme ponešto...” Još uvek sam se kontrolisao: „Što je, doduše, istinito ali izaziva nelagodu?” Pogledao me smireno, kao neko ko ima posla sa teško obolelom osobom: „Nešto što baca senku na naš narod. Što nas predstavlja u lošem svetlu.
Ustao sam, već prilično razdražen, i uneo mu se u lice: „A da li je to što nas predstavlja u lošem svetlu možda nešto što stvarno postoji, što nam se upravo događa? Ili ja svesno lažem sa ciljem da bacim senku na naš narod?” „Ne, ne kažem da je tako!”, rekao je pomalo zatečen, „Ja o svemu mislim možda gore od vas! Ali šta će svet misliti o nama ako im sve to pokažemo tako… crno?”
Više se nisam kontrolisao: „Misliće da smo hrabri jer istini gledamo u oči! Misliće da smo rodoljubi jer imamo snage da se suočimo sa svojom zlom sudbinom! Misliće da volimo svoju zemlju jer pokazujemo želju da je popravimo!” Biće da sam malo preterao sa vikom jer je Niko naglo prebledeo, skočio iz fotelje i počeo da se povlači prema vratima. Preprečio sam mu put: „Voleti domovinu znači – uraditi nešto za nju. A ne hodati okolo i busati se po grudima kako si patriota, uzimati petnaest plata na besmislenim funkcijama i predstavljati se kao kulturni poslenik – ma šta to značilo!”
Niko je iskoristio trenutak moje nepažnje i šmugnuo napolje. Stajao sam na vratima zadihan i zajapuren. Hteo sam još toliko toga da mu kažem, sve ono što mi je ležalo na srcu, ali sam odjednom shvatio da tog čoveka više nikada neću videti. Da je Niko u stvari – niko.

Nemački studenti krstarili Balkanom
Šest puta je dvadeset troje nemačkih studenata u „Lastinom” autobusu, za osam dana, prelazilo međurepubličke granice bivše Jugoslavije. Čas tamo, čas ovamo. Pa opet tamo. Da se pitalo dvadesettroje visokoškolaca Fakulteta primenjenih umetnosti u Minhenu, ona stara dobra Jugoslavija ne bi se nikada ni raspala. Ali, jeste. Mladim Nemcima nije jasno: ljudi izgledaju isto, govore istim jezikom (kažu, tako im zvuči – isto), a toliko graničnih prelaza i carinika.
Ako je to bio prvi utisak sa turneje mladih umetnika koje je vodio profesor Matias Vener, kako bi upoznali ovo parče Evrope, drugi jeste svakako izvesna Snježana, iz hotela „Čarobni breg”, koja ih je provela Mokrom Gorom i Višegradom. 
– Gledali smo tamo film Emira Kusturice „Maradona”, titlovan na engleskom. Mokra Gora me neodoljivo podseća na mali Diznilend – kaže profesor Vener. 
Ne znamo šta bi na ovo odgovorio Kusturica, jer se povukao iz javnog života – izgleda i sa Mokre Gore – ali će slavni režiser imati priliku da upozna Nemca naredne zime. Profesor je, naime, toliko oduševljen pejzažima planine da je već rezervisao datum za skijanje. 
I Genua Shamberg će ponovo doći u ove krajeve. Ima i zašto. Otac njene majke, Genuin deda, rođen je u selu kod Prokuplja. Genua je načula da se to selo zove Jugovac. Iz tog Jugovca, otišao davno mladić u Nemačku, upoznao je izvesnu Nemicu, ona je rodila dete, a Jugović iz Jugovca zbrisao i nestao bez traga. To je deo porodične sage mlade Nemice, koju tek namerava da proživi i istraži… 
Ovoga puta, autobus ih nije vodio na jug Srbije. Na putovanje su, po svojoj želji, otišli bez vodiča. Što zbog avanture, što zbog štedljivosti. 
– Imali su svoje želje. Obišli su Beograd, Mokru Goru, Sarajevo, Mostar, Dubrovnik, Trebinje, Višegrad. Pa opet u Beograd – kaže Damjan Borisavljević, turistički vodič. 
Bio je dovoljan samo vozač autobusa Vlada. Damjan je bio neka vrsta „es-em-es vodiča”, koji je navodio autobus iz Beograda. 
Nemački turisti posetili su spomen-obeležja iz prethodnog građanskog rata u Srebrenici i Bratuncu. Obišli su kanjon Sutjeske i sva ona mesta gde su se vodile velike vojne operacije tokom nemačkog pokušaja da slome partizane. 
– Zaista je Ričard Barton glumio Tita? Ko je režirao taj film? – iznenadio se profesor posle saznanja da je slavni glumac igrao maršala u jugoslovenskoj produkciji. Odoše i u Titov bunker u Konjicu, gde su se tek oduševili skrovištem nekadašnjeg najvećeg sina naših naroda i narodnosti. 
– Želeli smo da upoznamo lokalno stanovništvo i njihove običaje, kao i kulturne, istorijske i umetničke vrednosti… Spavali smo po hostelima i bili dočekivani od domaćina na lep način – kažu Iva, Anabela i Ana.
Očarane su bojama prirode, netaknute i divlje, u svim republikama. Oduševljene gostoljubivošću ljudi gde god bi se zaustavili. Zbog toga mladim nemačkim đacima ni na kraj pameti ne može da dopre zašto se sav taj fini svet, uz toliko krvi, razdužio i otišao, svako na svoju stranu. 
Hoće li im biti jasnije poruke iz Andrićevog romana „Na Drini ćuprija”, koji su pročitali kao obaveznu lektiru, uoči puta? Andrić im je zapravo bio taj nevidljivi vodič kroz našu prošlost, mentalitet i sudbinu. Pokušaće da dokuče oni tu tajnu. Čuli su i za Guču, za prasak truba, za gromove i munje sa planine Jelice, pa se spremaju da na leto, opet svrate. 
I, završiše mladi Nemci turneju. Proslaviše na splavu i priznaše da je ostala velika enigma – zašto u svim delovima Jugoslavije služe tako ogromne porcije hrane. Nezamislivo za nemačke želuce koji treba sve to da svare…

Na prelazu Gradina, na izlazu iz Srbije, čeka se četiri sata
Prema informacijama uprave granične policije u 17.15 časova, putnička vozila čekaju četiri sata na graničnom prelazu Gradina, na izlazu iz Srbije a na Preševu, na izlazu iz zemlje, putnička vozila i autobusi š zadržavaju 35 minuta, navode iz Auto-moto saveza Srbije (AMSS).
Teretna vozila najduže čekaju na Batrovcima, na izlazu iz Srbije i to dva sata dok se na prelazu Horgoš i Šid, na izlazu iz Srbije, zadržavaju 90 minuta.
Na ostalim graničnim prelazima nema dužih zadržavanja za sve kategorije vozila, prenose iz AMSS-a.

Tesla i Karađorđevići
Dr Oliver Subotić*
Dok sam iščitavao primarne izvore za potrebe pisanja knjige „Tesla: Duhovni lik”, imao sam prilike da se lično uverim u ono što su gotovo svi Teslini biografi u manjoj ili većoj meri uočili u njegovoj ličnosti, a to su izrazite „oscilacije” (neretko i protivrečnosti) u raznim temama. Ipak, primetio sam da postoji nekoliko tema u kojima, slikovito rečeno, ne postoje „sinusoide” i izražene „amplitude”, već isključivo „linearna funkcija”. Jedna od tih retkih tema gde Tesla pokazuje jasnu konstantu u stavovima je odnos prema srpstvu, Kraljevini Jugoslaviji i Kraljevskom domu Karađorđevića.
Nikola Tesla je tokom američkog perioda svog života postao izrazit kosmopolita, ostavši istovremeno srpski patriota. Tokom američkog perioda se formirao i kao ubeđeni srpsko-jugoslovenski monarhista, te je poput većine srpskih intelektualaca tog vremena vatreno podržavao koncept Kraljevine Jugoslavije i bio veliki poštovalac kraljevske loze Karađorđević. To poštovanje se već može uočiti u dostupnim dokumentima iz perioda Prvog svetskog rata, kada on izražava divljenje podvizima srpske vojske predvođene svojim nezaboravnim voždom, kraljem Petrom Prvim Oslobodiocem. Tako, povodom inicijative jeromonaha Nikolaja Velimirovića iz 1915. godine, da zajedno sa Mihajlom Pupinom i Pajom Radosavljevićem potpiše „Vidovdanski proglas” i pozove Srbe u SAD da pomognu svojim sunarodnicima na Balkanu, Tesla iznosi stav da bi taj apel američki Srbi najpre poslušali ako bi ga potpisala dva srpska kralja: Petar Karađorđević i Nikola Petrović.
Ličnost u kraljevskoj lozi Karađorđević, koju je Tesla posebno izdvajao, bio je kralj Aleksandar, koji ga je odlikovao Ordenom Jugoslovenske krune prvog stepena 1931. godine. Kralja Aleksandra je doživljavao kao vladara koji je uspeo da napravi snažnu državu (Kraljevinu Jugoslaviju) i ujedini tri balkanska naroda (Srbe, Hrvate i Slovence). U svom posmrtnom slovu Kralju Mučeniku, objavljenom 1934. godine u „Njujork tajmsu”, Tesla ovako zbori: „Poput Vašingtona, bio je sposoban i neustrašiv general koji je oslobodio svoju zemlju od ugnjetavanja; poput Linkolna bio je mudar i patriotski vođa koji je pretrpeo mučeništvo.” Tesla je, pritom, verovao da će mučenička krv kralja Aleksandra definitivno ujediniti narode Kraljevine Jugoslavije (što se, kao što je dobro poznato, nije desilo). Sa druge strane, strahovao je za jedinstvo mlade države, zbog čega je javno podsetio sve Hrvate i Slovence na činjenicu da je njihova sloboda kupljena cenom srpske krvi u Prvom svetskom ratu. Kralj Aleksandar je za Teslu bio i ostao ličnost koja zaslužuje da bude na „pijedestalu srpskih velikana” – pišući pozdravno pismo Srbima u Geriju (Indijana, SAD) uoči Drugog svetskog rata, on za kralja Aleksandra koristi epitete „Veliki” i „Mučenik”.
Kada je reč o kralju Petru Drugom Karađorđeviću, Tesla i prema njemu pokazuje odnos dubokog poštovanja i izrazite odanosti, približan onome koji je ukazivao kralju Aleksandru. U jednom pismu iz 1938. godine upućenom inženjeru Slavku Bokšanu, Tesla kralja Petra Drugog naziva „mladim orlićem iz gnezda velikog orla”, a Srbe u SAD javno poziva da budu odani mladom monarhu, koga naziva „zenicom u oku naroda”. On kralja Petra Drugog veliča u nekoliko javnih objava u SAD želeći mu mnoga leta. Na koncu, poslednji Teslin izlazak u javnost – tačno pola godine pred smrt – bio je osmog jula 1942. godine u hotelu „Njujorker”. On tada, već prilično ugroženog zdravlja, izlazi u pratnji svog sestrića, diplomate Save Kosanovića, da pozdravi kralja Petra Drugog. Mladi kralj je u to vreme bio u poseti SAD, sa ciljem da od predsednika Ruzvelta izmoli vojnu pomoć za generala Dragoljuba Mihailovića (koga je Tesla, po rečima čuvenog američkog istraživača Lelanda Andersona, smatrao za „simbol drevne srpske borbe za krst časni i slobodu zlatnu”). „Hrvatski glas” izveštava o susretu mladog monarha i Tesle, navodeći kako je genijalni pronalazač rekao da mu je kralj svojom posetom učinio najveću čast i da će mu to biti „najmilija uspomena”. Svoj uvodni govor kralju Petru Drugom Tesla je završio rečima: „Veličanstvo, Bog Vas blagoslovio!”. Prema Kraljevim memoarima, obojica su tokom rastanka plakala, a Tesla ga je otpratio podsećanjem na zaveštanje kralja Aleksandra: da čuva jedinstvo naroda Kraljevine.
Važno je ovom prilikom istaći da je Tesli bila apsolutna strana bilo kakva ideja Jugoslavije bez srpske krune na njenom čelu – ostao je odan kralju Petru Drugom Karađorđeviću i pored stalnih ubeđivanja okoline da pređe na stranu Tita i njegovih komunista, koji su se od samog početka rata spremali za revolucionarni prevrat i nasilno preuzimanje vlasti. O čvrstom Teslinom stavu prilično argumentovano piše Margaret Čejni, pozivajući se na hrvatskog profesora Bogdana Radicu, diplomatu Kraljevine Jugoslavije u SAD, koji je tokom rata prešao na Titovu stranu. Iz njene studije saznajemo da je Sava Kosanović bezuspešno pokušavao da privoli svog genijalnog ujaka da se od kralja okrene ka Titu. O svemu navedenom u svojim memoarima svedoči i Konstantin Fotić, ambasador Kraljevine Jugoslavije u SAD, koji navodi da je svaki pokušaj da se od Nikole Tesle izvuče bilo kakva poruka protiv Kralja Petra Drugog bila bezuspešna. Teslina odanost srpskoj kruni bila je do kraja života održana besprekorno.
Da li bi Tesla, da je danas među nama, od „linearne funkcije” skrenuo kao „sinusoidi” u navedenim temama? To je već domen pretpostavki. A ono što možemo pretpostaviti jeste da bi zbog gorkog iskustva Jasenovca, Jadovna i, na kraju, „Oluje” imao krajnje rezervisan stav prema nekoj novoj jugoslovenskoj ideji. Možemo slobodno pretpostaviti i to da bi se i danas zalagao za što bolje odnose Srba sa Hrvatima i Slovencima, koje je smatrao bratskim narodima. A ako ćemo suditi po ogromnom poštovanju koje je decenijama ukazivao Karađorđevićima – kao i ništa manjem poštovanju koje oni do dan danas ukazuju njemu – verovatno bi u naše vreme bio i počasni član Krunskog saveta.
*Osnivač Zadužbine „Petar Mandić”, dobročine ustanove koja neguje uspomenu na Tesline pretke

Rustem Mustafa svedoči na suđenju Tačiju
Suđenje Hašimu Tačiju i njegovim saučesnicima optuženima za ratne zločine na KiM nastavlja se sutra, a kako saznaju mediji u Prištini, sudsko veće saslušaće Rustema Mustafu, bivšeg komandanta oslobodilačke vojske Kosova (OVK) u Operativnoj zoni Lap, inače poznatog kriminalca i osuđivanog ratnog zločinca. Mustafa je jedan od retkih pripadnika OVK i jedini komandant te terorističke jedinice koji su u Prištini osuđeni za ratne zločine na KiM. On je potvrdio da je dobio poziv od Specijalizovanog tužilaštva u Hagu da se iduće sedmice pojavi kao svedok.
Mustafa će, kako se očekuje, svedočiti o funkcionisanju OVK, a u izjavama za medije kazao je da namerava da „brani istinu o ratu OVK”.
Rustem Mustafa poznat je kao komandant Remi, a tokom rata 1998–1999. bio je komandant regionalne zone Lap i član takozvane lapske grupe OVK. Posle rata, postao je poslanik i potpredsednik Demokratske partije Kosova. Uhapšen je u avgustu 2002. i izveden pred Okružni sud u Prištini u kojem su sudile međunarodne sudije Unmika. Osuđen je prvostepeno na 17 godina zatvora jer je utvrđeno da je sa još trojicom pripadnika OVK ubio petoro nelojalnih kosovskih Albanaca. Vrhovni sud Kosova preinačio je presudu 2005. i naložio novo suđenje pa je 2013. osuđen na četiri godine zatvora.
Bio je optužen da je zajedno sa drugim pripadnicima OVK držao zarobljenike u nehumanim uslovima, uskraćujući im adekvatnu zdravstvenu negu, hranu i vodu. Zatočenici su podvrgavani stalnom premlaćivanju, mučenju i pretnjama smrću od avgusta 1998. do juna 1999. godine.
Sumnja se da je tokom rata na KiM učestvovao u teškim zločinima nad Srbima kao i da je u zoni Lap osnivao logore u kojima su civili saslušavani, zlostavljani i ubijani. Grupe pod kontrolom Mustafe, prema podacima dostupnim medijima, posle rata proterivale su preostale Srbe i preprodavale napuštene stanove i drugu imovinu. Mustafa je pored terorističke grupe BIA formirao i „Skiftere” i „Crvenu ruku”, čiji su pripadnici progonili, kidnapovali i ubijali Srbe na području Prištine i Podujeva.
Prema podacima srpskih bezbednosnih službi, Mustafa je još od osamdesetih godina prošlog veka privođen zbog trgovine narkoticima, krijumčarenja oružja, ucena, napada na policiju i drugih teških krivičnih dela. Američke obaveštajne službe smatraju ga jednom od osoba od kojih preti opasnost po mir na Balkanu.
Prema obaveštajnim podacima, Mustafa u svojim kriminalnim aktivnostima, pre svega u trgovini drogom, sarađuje sa Ramušom Haradinajem, dok je do 2015, kada je pravosnažno osuđen, bio poslanik i potpredsednik stranke Hašima Tačija.
Rustem Mustafa jedan je od prvih pripadnika OVK koje je još krajem 2018. u predistražnom postupku saslušalo tužilaštvo u Hagu, pa se tada nagađalo da će on biti i jedan od prvih čije će se ime naći na nekoj od optužnica. Iako je Mustafa zbog svoje pozicije u komandi OVK pominjan odmah uz Tačija, Kadrija Veselija, Adema Čekua, Fatmira Limaja i ostalih, haški tužilac će ga saslušati kao svedoka, a ne kao okrivljenog.

Kaciga glavu čuva
Biciklisti su često prinuđeni da se kreću kolovozom gde ih vozači motornih vozila tretiraju kao „ometače”, a ne kao sastavni deo saobraćajnog sistema
Na teritoriji Srbije od početka godine poginule su 23 bicikliste, a povređeno je više od 400. MUP Srbije skrenuo je pažnju da su oni najugroženija kategorija učesnika u saobraćaju.
„Apelujemo na vozače putničkih i teretnih vozila i autobusa da posebnu pažnju usmere na bicikliste, kako bi sačuvali njihovu bezbednost. Sa druge strane, apelujemo i na bicikliste da upotrebnom svetala i reflektujućih elemenata učine sebe vidljivijim, a samim tim i bezbednijim u saobraćaju”, saopšteno je iz MUP-a i objavljen apel i na društvenim mrežama.
Ključni problem, kada je reč o bezbednosti biciklista u saobraćaju, jeste njihova ranjivost, jer i pri relativno malim brzinama često zadobijaju teške povrede, uglavnom zbog toga što im je jedina zaštita njihova odeća, ukazali su stručnjaci Agencije za bezbednost saobraćaja (ABS).
Važnu ulogu ima i brzina vozila koja učestvuju u sudaru sa biciklistima, naročito kada je reč o težim posledicama. Biciklisti su često slabo uočljivi za druge učesnike u saobraćaju, pre svega jer su dimenzije vozila manje u poređenju sa automobilima, autobusima ili teretnim vozilima.
To je poseban problem u noćnim uslovima vidljivosti, pogotovo u slučajevima kada bicikl nije opremljen odgovarajućim svetlima, a to su belo na prednjoj i crveno svetlo na zadnjoj strani bicikla, kao i ako vozač i putnik na biciklu ne nose svetlu odeću.
Stručnjaci naglašavaju i činjenicu da biciklisti različite starosne dobi i pola imaju različite psihofizičke sposobnosti. Deca uglavnom nemaju dovoljno iskustva i znanja, a stariji imaju smanjenu moć zapažanja, smanjene fizičke sposobnosti i pokretljivost.
Bezbednost dvotočkaša u velikoj meri zavisi i od saobraćajnog okruženja, koje je najčešće dizajnirano i prilagođeno za kretanje motornih vozila i nije predviđeno za bicikliste.
„Oni su često prinuđeni da se kreću kolovozom gde ih vozači motornih vozila tretiraju kao ’ometače’ saobraćaja, a ne kao sastavni deo saobraćajnog sistema, pri čemu često i sami ne poštuju pravila – ne postupaju u skladu sa signalizacijom, zabranom korišćenja mobilnih telefona, audio i video uređaja, upotrebom svetala na biciklu. Saobraćajne nesreće sa učešćem biciklista, zbog njihove velike ranjivosti, češće za posledicu imaju poginule osobe, nego što je to slučaj kod udesa sa učešćem samo motornih vozila sa zatvorenom karoserijom”, navodi se u rezultatima istraživanja ABS-a.
Kada se uporedo posmatraju podaci o nastradalim biciklistima i nastradalim vozačima i putnicima u automobilima, dolazi se do podataka da biciklisti kada učestvuju u saobraćajnoj nesreći imaju skoro šest puta veći rizik da smrtno stradaju nego što je to slučaj sa putnicima i vozačima u automobilima.
U proseku, godišnje u udesima u Srbiji pogine oko 50 i bude povređeno oko 1.486 biciklista. Svaka jedanaesta poginula i svaka četrnaesta povređena osoba u saobraćajnim nesrećama je – biciklista. Oni čine oko devet odsto od ukupnog broja poginulih i oko sedam procenata od svih povređenih osoba u udesima, pokazuju podaci ABS-a.
Saobraćajne nesreće sa učešćem biciklista se najčešće događaju u leto i jesen, odnosno u periodu godine od jula do oktobra, a najviše u avgustu.
Stručnjaci savetuju biciklistima da imaju zakopčanu zaštitnu kacigu, koja će im spasiti život u slučaju pada sa bicikla i sprečiti povrede glave.
„Koristite štitnike za kolena i laktove kako biste ublažili udarce od pada. Nosite odgovarajuće cipele i proverite da li su pertle pravilno vezane. Obucite adekvatnu odeću – pantalone sa užim nogavicama, majice i jakne koje su uz telo, kako ne bi došlo do zakačinjanja delova garderobe o pedale i druge delove bicikla”, savetuju iz ABS-a.
Bicikl treba da bude ispravan, ručice na upravljaču čvrste i pravilno podešene, a sedište na odgovarajućoj visini – tako da stopala obe noge budu u stanju da dodirnu zemlju. Kočnice moraju da budu ispravne, a pneumatici na točkovima napumpani pod odgovarajućim pritiskom.
Belo svetlo na prednjoj i crveno na zadnjoj strani bicikla moraju biti ispravni i postavljeni na odgovarajuće položaje. Zvonce ili sirena takođe moraju biti ispravni.
„Kada prelazite preko kolovoza, trudite se da se ponašate kao da ste pešak. Pogledajte pažljivo levo, desno, levo. Kada procenite da je bezbedno započnite prelazak, gurajući bicikl pored sebe. Koristite ručne signale da upozorite druge učesnike u saobraćaju ili im date obaveštenje o skretanju i promeni položaja na kolovozu”, savetuju stručnjaci.
U noćnim uslovima i kada je smanjena vidljivost, osim što bicikl mora da bude osvetljen, biciklista treba da ima svetlu i odeću sa retroreflektujućim materijalima. Ako voze bicikl kolovozom, treba da se kreću u širini od najviše jedan metar od desne ivice kolovoza, ali ne uz sam ivičnjak.

Svi bi u menadžere, niko neće u prosvetu
Poražavajuće mali broj studenata koji nameravaju da postanu prosvetni radnici ponavlja se iz godine u godinu. Avetinjski pusti ostaju smerovi fakulteta koji obrazuju nastavnike. Stručnih profesora za fundamentalne opšteobrazovne predmete u preduniverzitetskom školstvu već nema dovoljno, i neće ih ni biti dok na pragu fakulteta ima najmanje budućih brucoša koji žude da steknu visoko obrazovanje da bi se vratili u učionice kako bi neke nove đake opismenili.
Zvuči optimistično kad se kaže da je na Matematičkom fakultetu u Beogradu na smeru nastavnik matematike ove godine konkurisalo duplo više studenata nego lane. Ali u brojkama, realnost izgleda ovako: prošle godine je u ovo doba bilo svega osam kandidata, sada ih je 16, a planirano je 70 brucoša.
Na svim srbističkim katedrama na republičkom nivou očekuje se da će biti popunjeno oko 40 odsto ponuđenih mesta za buduće studente.
– U Novom Sadu, Nišu, Kragujevcu, Beogradu, Kosovskoj Mitrovici, kada se sve sabere, planirano je 441 mesto na budžetu, a ima 186 kandidata. Samo u Beogradu za grupu za srpski jezik i književnost bilo je prijavljeno 34 kandidata na 100 mesta, a za srpsku književnost i jezik 63 na predviđenih 150 mesta. Slično je bilo i prošle godine. Slikovito, ako bismo gledali po poslovičnoj slici čaše vode koja je do pola puna ili prazna, zavisi da li ste optimista ili pesimista, ta čaša je svakako – šuplja – dočarava za „Politiku” prof. dr Slavko Petaković, šef katedre za srpsku književnost s južnoslovenskim književnostima na Filološkom fakultetu Univerziteta u Beogradu.
Jagme za indeks nema ni na Opštoj fizici, smeru Fizičkog fakulteta koji u glavnom gradu upisuju budući nastavnici ovog predmeta. Tu je prijavljen samo – jedan kandidat. Pad broja zainteresovanih se beleži već osam godina, ali do sada nije bila ovako alarmantna situacija. Kako je izjavio dekan, prof. dr Ivan Belča, ovaj brucoš će imati sve predmete, ništa neće biti izbačeno, a sledeći potez je na državi jer ne sme da se dozvoli da se ugasi Opšta fizika, pošto bi u tom slučaju buduće generacije ostale bez nastavnika.
Oskudicu interesovanja za prosvetni poziv potvrđuju i preliminarne rang-liste za upis na Prirodno-matematičkom fakultetu u Novom Sadu. Studije za profesora hemije tu će upisati samo jedan kandidat, a planirano je 20 brucoša. Za buduće nastavnike fizike bilo je ukupno tri kandidata, jedan je pao prijemni, jedan „upao” na samofinansiranje i jedan zavredeo indeks na budžetu, mada je ukupno studenata na ovom smeru moglo biti 25. Za ostala nastavnička zvanja na novosadskom PMF-u zainteresovanost je za mrvicu bolja. Na smeru za profesore matematike ima osam kandidata za 51 budžetsko mesto, dok je za profesore geografije 11 rangiranih, a 40 raspoloživih mesta.
– Mi smo sada u prvom planu kao nacionalna disciplina, a kada smo pokušali da srpski jezik i književnost dobije natpredmetni status, da se uvede na sve fakultete, ta inicijativa ostavljena je da istrune u lavirintima birokratije. Dobili smo deklarativnu podršku i van toga se ništa nije učinilo – ukazuje Petaković.
Njegove reči „prosveta je trenutno na mrtvom vezu, ostavljena je da odumre” i više puta isticane stipendije za studente koji se obrazuju za nedostajuća zanimanja u školama teško da će biti od pomoći. Za ovu godinu dodeljeno ih je samo pet, a novi konkurs uskoro treba da bude raspisan.
– Ne verujem da će to dati velikog efekta, budući da je student potpuno svestan da kad se završi studiranje on ulazi u prosvetu gde su plate takve kakve jesu i, što je veći problem, gde položaj prosvetnog radnika nije dobar – konstatuje ovaj profesor.
Nastavnici tvrde da su nemoćni. Ugled im je srozan. Plate su im ispod republičkog proseka. Učenici to vide i neće da postanu nastavnici. Nastavi li se tako, ne bi čudilo da u dogledno vreme u mnogim školama table budu najpametnije, nastavnici uglavnom nedovoljno stručni, a đaci posledično funkcionalno nepismeni. Hoće li s takvim predznanjem upisivati fakultete?
Da ironija bude veća, najodgovorniji donosioci odluka istrajno tvrde da je obrazovanje prioritet, a unapređivanje kvaliteta obrazovanja strateški cilj. U prvom planu je digitalizacija, a vraćanje dostojanstva prosvetnom esnafu ostaje na marginama. Šta uraditi da se pomak nabolje vidi ubrzo, da se ne čeka deset godina?
– Prvi korak mogu biti stipendije, ali to nije rešenje. Drugi je povećanje plata. Treći, rešavanje statusa prosvetnog radnika, zaštita od pritisaka i sprečavanje nasilja kojima je izložen, kao i prevencija nasilja u bilo kom obliku u školama. To se mora sistemski rešiti vrlo rigidnim kažnjavanjem. Nastavnik mora imati ugled u društvu, a primer i uzor za to treba da budu oni koji istupaju u javnom prostoru. Kada okruženje bude podsticajno tako da đaci u velikom broju upisuju nastavničke smerove i konkurencija će biti veća i najbolji će ulaziti u učionice. Svi ovi koraci su povezani, ne može da se ispuni samo jedan – smatra Petaković.
Medijski prostor, portali naročito, obiluju svakojakim jezičkim pogreškama, lektori su desetkovani, zvanična saopštenja državnog vrha, pa i Ministarstva prosvete, neretko su ugledni primeri grešaka, počevši od pravopisnih. Ako bi, recimo, bar državne institucije koje već imaju službe za odnose s javnošću obavezno morale da uposle profesore srpskog jezika kao lektore, da li bi i to doprinelo pravilnijoj upotrebi srpskog jezika, podsticajnom okruženju i većem interesovanju za studije srpskog jezika?
– To bi bio kulturni uticaj iznutra koji je najbitniji i koji bi menjao ovo društvo. Kad učenik vidi da uopšte nije važno kako govorite, kako pišete, on prihvata taj model. Kada bi u institucije koje se obraćaju javnosti ušli profesori srpskog jezika i književnosti to bi oblikovalo javni izraz, onda bi i đaci i svi građani imali orijentir šta je poželjno, društveno prihvatljivo i važno. Deca nemaju signal iz okruženja koji im kaže da je bitan način izražavanja, poznavanje svog jezika. Ne čitaju kao pre, a uticaj elektronskih medija je ogroman. Navikli su na kratke poruke koje su ekspresivno svedene. Bogatim jezikom možete da izrazite svoju psihološku slojevitost, tanane emocije, nijanse u raspoloženjima, bogatstvo svoga bića. Što vam je jezik siromašniji, teže možete da komunicirate s drugima. Pitanje je da li siromašenje jezika korespondira s osiromašenjem potrebe da se razgovara s drugim čovekom, jer se komunicira kratkim porukama, emotikonima, sažetim mejlovima, frazama, rečeničnim sklopovima koji su klišei. Nisam siguran da problem u komunikaciji dece nije povezan sa siromaštvom jezika, a ono sa iščezavanjem potrebe da se zaista komunicira s drugom osobom – zaključuje šef katedre za srpsku književnost.

Rubljov izborio četvrtfinale Vimbldona, protivnik Đoković ako pobedi Hurkača
Ruski teniser Andrej Rubljov plasirao se u četvrtfinale Vimbldona, pošto je danas u osmini finala savladao Aleksandra Bublika iz Kazahstana rezultatom 7:5, 6:3, 6:7 (6:8), 6:7 (5:7), 6:4.
Meč je trajao tri sata i 20 minuta. Ovo je bio šesti međusobni duel ruskog i kazahstanskog tenisera, a četvrti trijumf Rubljova.
Rubljov će u četvrtfinalu igrati sa pobednikom meča između Srbina Novaka Đokovića i Poljaka Huberta Hurkača, koji je na programu kasnije večeras.
Plasman u četvrtfinale Vimbldona izborio je još jedan ruski teniser Roman Safiulin, koji je pobedio Kanađanina Denisa Šapovalova 3:6, 6:3, 6:1, 6:3. On će u četvrtfinalu igrati sa pobednikom meča između Italijana Janika Sinera i Danijela Elahija Galana iz Kolumbije.

Zagađenje Južne Morave rešiti na regionalnom nivou
VIDEO - TUŽNA MORAVA 2

VRANjE – menica gradonačelnika Vranja Bojana Veličkov izjavila je danas da je zagađenje Južne Morave kod tog grada veliki problem koji se mora rešavati na regionalnom nivou, jer smeće dolazi u velikoj meri sa bujanovačke deponije koja je u neposrednoj blizini reke.
Članovi kluba ekstremnih sportova iz Vranja „Ekstrim” snimili su krajem marta video zapis o zagađenju Južne Morave kod Vranja pod nazivom „Tužna Morava 2 - Stara se majka ne laže”.
Na tom snimku vidi se da plastični čamac Odeljenja za vanredne situacije iz Vranja ne može da se probije rekom koja je zakrčena plastičnim flašama i drugim otpadom.
Taj deo reke čišćen je pre dve godine u akciji „Očistimo Srbiju” koja je organizovana nakon objavljivanja prvog video zapisa kluba „Ekstrim” pod nazivom „Tužna Morava”.
Na tom zapisu se takođe videlo da čamac pokušava da plovi rekom čija se voda ne vidi od plastičnih flaša, dok sa grana drveća na obalama vise najlon kese i drugo smeće.
Bojana Veličkov je za agenciju Beta izjavila da „onog momenta kada pada kiša i kada Južna Morava nadođe, voda povuče smeće sa deponije kod Bujanovca kada se i stvore zagušenja na reci”.
„Grad je postavio kontejnere u selima koja se nalaze duž Južne Morave, a smeće koje završi u reci dolazi u najvećoj meri iz Bujanovca i zato je to problem koji mora da se rešava na regionalnom nivou. Takođe, upravljanje vodama je u nadležnosti Srbijavoda, a ne grada”, kazala je ona.
Veličkovljeva je navela da za rešenje još jednog velikog ekološkog problema na teritoriji Vranja - Aleksandrovačkog jezera, grad očekuje pomoć od nadležnih ministarstava, jer sanacija jezera u kome su sve ribe krajem prošle godine uginule zbog toksina koje prilikom izumiranja luče modro-zelene alge koje su se pojavile u jezeru daleko premašuje sredstva kojima grad raspolaže.
„Očekujemo da do kraja maja bude završen projektni zadatak za sanaciju Aleksandrovačkog jezera koji radi Prirodno matematički fakultet u Kragujevcu i Institut 'Jaroslav Černi' iz Beograda nakon čega ćemo moći i da se obratimo nadležnim ministarstvima za pomoć u finansiranju njegovog izvođenja”, rekla je Bojana Veličkov.
Prema rečima zamenice gradonačelnika Vranja iz Aleksandrovačkog jezera, koje je veštačkog porekla, treba ispustiti vodu da bi se ponovo očistilo njegovo dno, ali pre ispuštanja voda mora da se tretira i očisti od modro-zelenih algi da se njihove spore ne bi prenele dalje.
Prilikom sanacije Aleksandrovačkog jezera pre dve godine, koja je koštala milion evra, voda jezera je bila ispuštena, a njegovo dno čišćeno od mulja.
To se, međutim, pokazalo kao neuspešno, jer su se vrlo brzo posle čišćenja ponovo pojavile modro-zelene alge koje su pre čišćenja više puta uzrokovale pomor riba, a u jezeru se tokom leta pojavila i bakterija ešerihija koli.

Ko će odobravati nove udžbenike?
Ukoliko poslanici Skupštine Srbije prihvate izmene Zakona o osnovama sistema obrazovanja i vaspitanja, Nacionalni prosvetni savet (NPS) više neće ministru predlagati odobravanje udžbenika već će ta nadležnost biti preneta na Zavod za unapređivanje obrazovanja i vaspitanja (ZUOV).
Ovakvim rešenjem, nezvaničnom saznajemo, zadovoljni su i članovi NPS-a, koji su na sednicama uporno ponavljali brojne primedbe na postojeću proceduru. Osnovna zamerka jeste što se njihov predlog za odobravanje udžbenika oslanja samo na izveštaj ZUOV-a, a da pri tom nemaju uvid u ono što zavod radi. U obrazloženju predlagača izmena, navodi se da će se ovim omogućiti uvođenje promena u proces odobravanja i izdavanja udžbenika i nastavnih sredstava, za šta je neophodna izmena i Zakona o udžbenicima i drugim nastavnim sredstvima.
– Brisanjem nadležnosti NPS-a da predlaže ministru odobravanje udžbenika i nastavnih sredstava, biće pojednostavljena i skraćena procedura odobravanja udžbenika. Kao problem javlja se i nemogućnost da se nađu novi nezavisni eksperti za datu oblast, koji nisu u sukobu interesa i kojih u određenim strukama nema dovoljno za postojeći koncept evaluacije udžbenika. Predložena promena je sastavni deo i predloga Nacrta zakona o udžbenicima i drugim nastavim sredstvima, kojim je predviđeno da stručnu ocenu kvaliteta rukopisa udžbenika, umesto Zavoda za unapređivanje obrazovanja i vaspitanja, daje komisija za stručnu ocenu kvaliteta udžbenika – navodi se u obrazloženju zakonskog predloga.
Gordana Knežević-Orlić, direktorka Izdavačke kuće „Klet”, pozdravlja ideju da se procedura odobravanja udžbenika pojednostavi i bude transparentna.
– U zakonu stvari nisu dobro postavljene i zbog toga smo probleme imali i Nacionalni prosvetni savet i mi izdavači. U sadašnjoj proceduri sve zavisi od subjektivne ocene onoga ko pregleda rukopise – smatra Knežević-Orlić.
I na sednicama NPS-a često se pokretala rasprava zašto je neki udžbenik dobio odobrenje ako je jedan recenzent rekao „da” a drugi „ne”, na šta je obično usledilo objašnjenje da postoji problem sa brojem stručnjaka koji mogu da pregledaju ove rukopise i da je pitanje da li će pristati da budu ponovo angažovani ako se jednom njihovo mišljenje ne uvaži.
Procedura odobravanja udžbenika je, međutim, samo vrh ledenog brega u ovoj oblasti, jer je poznato da je tržište školskih knjiga vredno 90 miliona evra, oko kojeg se bori čak 73 izdavača u Srbiji. Orlić-Knežević dodaje da ovaj broj ne znači ništa, jer na primer u Austriji, koja ima sličan broj stanovnika kao i Srbija, radi 200 izdavača.
Podsetimo, u priču oko izdavanja udžbenika umešala se nedavno i Agencija za borbu protiv korupcije i to nakon teksta objavljenog u „Politici” u rubrici „Srbija razgovara”, sa stavom da postupak odobravanja udžbenika, ko i način izbora udžbenika u školama mora da bude mnogo preciznije i kvalitetnije zakonski uređen.
U svom izveštaju agencija konstatuje da su „rokovi predugački, doprinose neefikasnosti već komplikovane procedure i otvaraju mogućnost za pojavu korupcije”, kao i da „zakonom nisu predviđeni kriterijumi na osnovu kojih škole biraju.
Glas su nedavno podigli i roditelji učenika, koji su agenciji, prosvetnim vlasima i medijima poslali pismo u kojem navode da izdavači udžbenika čak i otvoreno i javno, na svojim internet-prezentacijama i katalozima, nude mito u vidu raznih poklona (mape, torbe...), kako bi se škola opredelila baš za njihova izdanja, zbog čega roditelji plaćaju skuplje, a lošije udžbenike.
U školama, s druge strane, tvrde da se odluke o udžbenicima donose samo na osnovu kvaliteta školskih knjiga, dok u izdavačkim kućama objašnjavaju da je ovaj način poslovanja uobičajen u svetu i da je reč o poklonima koji olakšavaju rad u nastavi.

Mrkonjić: Drobnjak neće biti smenjen
BEOGRAD – Ministar saobraćaja Milutin Mrkonjić izjavio je danas da Zoran Drobnjak neće biti smenjen sa mesta v.d. direktora Puteva Srbije.
Mrkonjić je rekao novinarima da ga „ne interesuju pojedinačni interesi, i da se u Ministarstvu saobraćaja zna red poteza jer ne vlada haos”.
Predlog za razrešenje Zorana Drobnjaka sa mesta v.d. direktora Puteva Srbije podneo je pomoćnik ministra za saobraćaj Saša Mirković.
Predlog je podnet krajem prošle nedelje ministru saobraćaja Milutinu Mrkonjiću.
Ilić: Nemam razloga da glasam za smenu Drobnjaka
Ministar građevine i urbanizma Velimir Ilić izjavio je danas da ukoliko na Vladi Srbije bude glasanje o smeni direktora „Puteva Srbije” Zorana Drobnjaka, on nema razloga da glasa za tu smenu jer je sa Drobnjakom imao dobru saradnju i nije imao problema, ali je rekao i da to ministarstvo sada ništa ne radi sa „Putevima Srbije”.
Upitan o tome da li smatra da Drobnjak dobro radi, Ilić je rekao da „nije ulazio u tu problematiku”, i da već šest godina nije imao nikakvih kontakata sa „Putevima Srbije”.
On je naveo da ne zna u čemu je problem, i da je za to preduzeće vezano Ministarstvo saobraćaaja, te da treba videti u čemu je problem i zatim ga rešiti.

Dačić: Verujem u Srbiju. Dođite, verovaćete i vi
SAN FRANCISKO – Srpski premijer Ivica Dačić poručio je u San Francisku predstavnicima američkih IT kompanija da je Srbija politički stabilna, otvorena za biznis i da će investirori u Srbiji pronaći raskošne talente, kakvih nema nigde na svetu.
„Ja sam predsednik Vlade Srbije i ja verujem u Srbiju. Ako odlučite da dođete u Srbiju, uveren sam da ćete verovati i vi”, ovim rečima se Dačić obratio predstavnicima američkih IT kompanija na seminaru o ulganjima u Srbiju i brendiranju Srbije.
Dačić je rekao da je cilj Vlade da Srbija u narednih četiri-pet godina postane tehnološki i inovacioni centar Evrope.
„Veoma ozbiljno radimo na tome da ovu viziju pretvorimo u stvarnost”, rekao je on.
Prema Dačićevim rečima, za ekonomski rast Srbiji strane investicije su kiseonik koji joj je potreban i to ne samo zbog finansijske dobiti već još više zbog toga što kompanije poput američkih IT firmi donose nova znanja, nove tehnologije i nove izazove za mlade stručnjake.
„Nama je stalo da zadržimo našu visokoobrazovanu omladinu u zemlji i da im omogućimo da u Srbiji pokažu i primene svoj talenat. Želimo i da vratimo one koji već otišli”, poručio je Dačić.
On je ukazao i na zanimljiv podatak da su prihodi u Srbiji od izvoza softvera prošle godine bili duplo veći od izvoza malina, a Srbija je najveći izvoznik malina na svetu.
„ Zbog toga smo moja vlada i ja odlučni da pomognemo i podstaknemo dalji rast i jačanje IT sektora u Srbiji”, dodao je on.
On je učesnicima seminara predočio da je Vlada Srbije prošle nedelje dala zeleno svetlo za izgradnju Nano centra u Srbiji, da se zahvaljujći vicepremijeru Alekandru Vučiću pregovara sa vlasnikom „Globefounder”, kompanije koja je najveći svetski proizvodnjač čipova, s ciljem da se u Srbiji otvori najmodernija fabrika.
„Pored svega ovoga nama je potrebna i vaša pomoć. Zauzvrat, obećavam da ćete u Srbiji naći raskošan talenat, mi mislimo kakav nećete naći više nigde u svetu”, rekao je premijer Srbije.
On je podsetio i da je Srbija centar regije sa tržištem od preko 20 miliona ljudi, kao i evropske regije sa preferencijalnim pristupom tržištu od preko 500 miliona ljudi, a da ima posebne pogodnosti zahvaljujući sporazumima o slobodnoj trgovini sa nizom zemalja.
„Srbija je kandidat za članstvo u EU i moja vlada je posvećena ispunjavanju svih uslova kako bi smo u najkraćem mogućem roku postali punopravan član Unije”, istakao je on.
Iako je Srbija u odnosu na SAD mala zemlja i nije ekonomska sila, to je država sa dugom tradicijom i ljudima koji su svojim idejama uspeli da učine svet boljim mesto za život, ukazao je Dačić.
Dačić je govorio i o stepenu razvoja IT u Srbiji, navodeći da je ukupan prihod u ovom sektoru u prošloj godini bio je oko dve milijarde dolara što čini 5.5 odsto BDP Srbije.
Najveći deo predstavljaju prihodi u mobilnoj telefoniji, a naša zemlja je na 30. mestu u svetu po razvoju mobilnog širokopojasnog interneta. Po razvoju elektronske uprave Srbija je napredovala 30 mesta i sada zauzima 51 mesto na svetskoj listi UN, naveo je Dačić.
On je dodao da su planirana još veća ulaganja a posebna pažnja se posvećuje IT infrastrukturi.
„Sve velike američke kompanije iz ovog sektora posluju Srbiji. Njihova je konstatacija u našoj zemlji postoji visokoobrazovana radna snaga”, rekao je Dačić.
„Došlo je vreme da ekonomija naše zemlje bude zasnovana na novim znanjima i inovacijama. IT omogućavaju mladima ulazak na svetko tržiste, a da istovremeno sprovode svoje ideje na brz i efikasan način. Naša zemlje je spremna da iskoristi mogućnosti koje donosi 21. vek, a naša vlada, građani a posebno IT stručnjaci da se uključe u svetsku utakmicu”, rekao je Dačić.
On je ohrabrio investitore, preduzetnike, naučnike, inovatore, studente, magde se nalazili - u SAD ili Srbiji - da međusobno sarađuju i tako grade mostove prijateljstva između Srbije i SAD.
„Danas mi je predsednica 'Orakla' rekla šta njima treba - dobri ljudi i dobro mesto za biznis - šta ćete bolje od Srbije”, zaključio je srpski premijer.
Seminar je organizovala Američka privredna komora, a govorio je i američki ambasador u Srbiji Majkl Kirbi, koji je ocenio da postoje mogućnosti da američke kompanije ulažu i posluju u Srbiji i pozvao ih da uzmu u obzir našu zemlju kada traže potrebnu i dobru radnu snagu u inostranstvu.
Kirbi: Američke kompanije, uzmite u obzir Srbiju 
SAN FRANCISKO – Ambasador Sjedinjenih Američkih Država u Beogradu Majkl Kirbi ocenio je danas da postoje mogućnosti da američke kompanije ulažu i posluju u Srbiji i pozvao ih da uzmu u obzir našu zemlju kada traže potrebnu i dobru radnu snagu u inostranstvu.
Po Kirbiju, najveća prednost kad je reč o investiranju i poslovanju u Srbiji je obrazovana, talentovana, vredna radna snaga „za skromnu sumu”.
„Mislim da postoje mogućnosti da Amerikanci i prodaju u Srbiji i investiraju u Srbiju”, kazao je Kirbi na seminaru o ulaganju u Srbiju i brendiranju Srbije u San Francisku, na kojem je učestvovao i srpski premijer Ivica Dačić.
Kirbi je podsetio da je srpska vlada obećala da će poboljšati lošu ekonomsku situaciju, delom i putem stranih ulaganja.
„Pokušavamo da stvorimo uslove da američke kompanije mogu da ulažu u Srbiju, zarade za sebe, a i uposle Srbiju u tom procesu”, rekao je američki ambasador, koji je napomenuo da je deo njegovog zadatka i da postiče američko poslovanje i zapošljavanje u SAD.
On je podsetio da su američke kompanije dosad uložile oko tri milijarde dolara u Srbiju i da privatna preduzeća već investiraju u našu zemlju, a to rade, kako je naveo, jer smatraju da im se ulaganja mogu isplatiti.

Damask traži detalje mirovne konferencije
Prema izveštajima agencija
Bejrut – Sirija želi detalje u vezi sa predlogom SAD i Rusije oko održavanja mirovne konferencije zbog sukoba u toj zemlji, pre nego što odluči da li da učestvuje na tom skupu, rekao je juče sirijski ministar informisanja Omran Zoabi, prenosi sirijska agencija Sana.
Američki državni sekretar Džon Keri rekao je juče u Stokholmu da bi konferencija, na kojoj bi se okupili predstavnici sirijske vlade i opozicije kako bi pokušali da okončaju građanski rat, mogla biti održana početkom juna.
„Ukoliko on (Bašar el Asad) odluči da ne dođe za sto, to bi bila još jedna njegova velika pogrešna procena”, izjavio je Keri. „Ne verujem da je to sada slučaj. Ruski ministar inostranih poslova Sergej Lavrov već mu je dao imena ljudi koji će pregovarati.”
Pet arapskih zemalja i Turska ponovili su međutim na sastanku u Abu Dabiju da ne vide ulogu sirijskog predsednika u budućnosti Sirije, preneo je AFP.
Šefovi diplomatija podržali su prošlogodišnji plan za prelaznu vladu u Siriji, „dokle god on podrazumeva da predsednik Asad i njegovi pomoćnici kojima su okrvavljene ruke neće imati ulogu u budućnosti Sirije”.
Ministar Zoabi je u intervjuu libanskoj TV stanici „Manar” rekao da Sirija želi političko rešenje, uz isticanje da međunarodna zajednica mora da reši problem „terorista”, što je izraz koji sirijska vlada koristi za pobunjenike u toj zemlji.
Komentari Zoabija, koji su u skladu sa stavovima koji mogu da se čuju od sirijskog režima, predstavljaju „hladan tuš” za predlog o održavanju konferencije o kome tek treba da se sukobljene strane izjasne, navodi Rojters.
Sirija je bila glavna tema sastanka u Vašingtonu između predsednika Baraka Obame i britanskog premijera Dejvida Kamerona koji je saopštio da će Britanija izdvojiti ukupno 40 miliona funti za humanitarnu i nevojnu pomoć sirijskim pobunjenicima.
Austrija je u međuvremenu pismom upozorila ostalih 26 zemalja članice EU da bi isporuka naoružanja sirijskog opoziciji bila kršenje međunarodnog prava, prenosi Tanjug pisanje bečkog lista „Prese”.
U tom pismu Austrija ističe da bi isporuka naoružanja, što traže pre svega Velika Britanija i Francuska, bilo kršenje Povelje UN, odnosno njenih principa „neintervencije i ne primene nasilja”, kao i kršenje Rezolucije Saveta bezbednosti protiv Al Kaide.
Beč ukazuje da se među sirijskim pobunjenicima nalaze i grupacije, poput Al Nusre, koje su bliske Al Kaidi.
Diplomatski razgovori o sirijskom konfliktu nastavljeni su juče i tokom susreta ruskog predsednika Vladimira Putin i izraelskog premijera Benjamina Netanijahua u Sočiju, na Crnom moru.
Izraelski zvaničnici su zatražili od Rusije da zaustavi isporuku ruskog odbrambenog sistema S-300, podseća AP. Međutim, otvarajući sastanak ni jedan od lidera nije pominjao te rakete.
Presednik Generalne skupštine UN Vuk Jeremić zakazao je za danas raspravu u GS o novoj rezoluciji o situaciji u Siriji, javlja Tanjug iz Njujorka. Nacrtom teksta rezolucije, koji je predložilo četrdesetak zemalja, oštro se osuđuje nastavak nasilja u toj zemlji, uz isticanje odluka Arapske lige u vezi sa sirijskom krizom.
U protekla dva meseca intenzivnih pregovora pojedine tačke ovoga dokumenta žestoko su podelile međunarodnu zajednicu, tako da se očekuje da se glasanje odvija u složenom kontekstu preliminarnog dogovora SAD i Rusije oko sazivanja međunarodne konferencije o Siriji.
Evropska komesarka za humanitarna pitanja Kristalina Georgijeva upozorila je juče na katastrofalne posledice građanskog rata u Siriji i nesagledive posledice pasivnosti međunarodne zajednice, javlja Tanjug iz Brisela.
„Vreme je da se EU probudi”, izjavila je Georgijeva na konferenciji za novinare u Briselu nakon povratka iz Jordana i Libije, dve zemlje koje su najteže pogođene ratom u susednoj Siriji.
Ona je ukazala da je u toku „najveća humanitarna kriza u novijoj istoriji”, navodeći da je dodatnih 65 miliona evra humanitarne pomoći, koja je nedavno odobrena, „kap u moru” u odnosu na potrebe izbeglica koje svakodnevno prelaze granicu. Georgijeva je ukupan broj izbeglica van Sirije procenila na oko pet miliona, a broj interno iseljenih lica na otprilike još toliko, navodeći da ti brojevi višestruko premašuju broj nasilno iseljenih tokom celog rata u bivšoj Jugoslaviji.
 ---------------------------------------------------
Zajednička istraga
Damask – Sirija je spremna za zajedničku istragu o dvostrukom bombaškom napadu proteklog vikenda u pograničnom turskom gradu Rejhanli, kada je ubijena 51 osoba i više od 100 ranjeno, prenosi AFP izjavu sirijskog ministra informisanja Omrana el Zoabija.

Poreski Votergejt u Americi
Od našeg stalnog dopisnika
Vašington – U Vašingtonu je u toku politička oluja uskovitlana otkrićima da je najneomiljenija služba vlade, poreska Služba internih prihoda (IRS), korišćena za obračun sa političkim protivnicima time što je od 2010. bila posebno revnosna prilikom ispitivanja molbi za neprofitni status i oslobađanje od poreza koje su podnosile konzervativne organizacije.
Počelo je u petak, kada je jedan visoki funkcioner poreznika potvrdio da je IRS postupao „neodgovarajuće” i zbog toga se izvinio. Napomenuo je međutim da to nije bila odluka vrha službe, nego inicijativa kancelarije u Sinsinatiju, u Ohaju, i naglasio da to „apsolutno” nije urađeno pod uticajem Obamine vlade, kao i da zbog toga nijednoj od tih grupa nije uskraćeno oslobađanja od poreza.
Uprkos tome, republikanski kongresmeni su tokom vikenda, gostujući u mnogobrojnim televizijskim debatama, za ovu poresku diskriminaciju optužili upravo vladu i mnogo puta izrekli da je reč o političkoj zloupotrebi, upoređujući je čak sa metodama koje je tokom afere „Votergejt” koristio tadašnji predsednik Ričard Nikson za podrivanje svojih političkih oponenata.
Novinar Karl Bernstin koji verovatno najbolje poznaje Niksonove završne godine, jer je sa kolegom Bobom Vudvordom u „Vašington postu” obelodanio „Votergejt”, preporučio je međutim republikancima „da obuzdaju svoje konje”, odnosno spuste loptu, jer „Obama nije Nikson”.
U izjavi koju citira novinski portal „Politiko”, Bernstin kaže da postupak IRS jeste strašan, ali da u ovom slučaju nema tragova koji bi vodili do Bele kuće.
Obama se ovim povodom nije oglasio, ali je njegov sekretar za štampu Jez Kerni preneo da je „predsednik veoma zabrinut zbog postupaka malog broja službenika IRS-a koji nisu pokazali ’najviši nivo integriteta’ koji se očekuje od vladinih nameštenika”.
Kongresna opozicija međutim insistira da je ovo tipičan skandal sa zloupotrebama, lažima i zataškavanjima, pri čemu, naravno, ističe samo ono što ide u prilog ovoj tezi.
Loptu je u stvari zakotrljala presuda Vrhovnog suda (koji ovde vrši ulogu i ustavnog) iz 2010, po kojoj su korporacije proglašene „ličnostima”, sa pravom da neograničeno troše za političku propagandu (ali ne da i neposredno finansiraju kampanju nekog kandidata), što je dovelo do osnivanja mnogih nevladinih organizacija koje su tražile neprofitni status, odnosno oslobađanje od poreza.
IRS je po svoj prilici, delimično i pod pritiskom opšteg nezadovoljstva u redovima Obaminih demokrata ovakvim tumačenjem Ustava, nastojao da u rešavanju ovih zahteva proveri da li ima zloupotreba, to jest direktnog učešća ovih organizacija u političkim kampanjama. 
Službenici iz Sinsinatija su u tu svrhu sačinjavali posebne upite koji su iz kompjuterskog sistema, u koji se godišnje slije oko 60.000 predstavki za poresko izuzeće, izdvajali one zahteve u kojima su se nalazili pojmovi „čajanka”, „patriotski”, „mi narod” i slični koji su tada bili u rečniku konzervativaca.
U nekim slučajevima, revnost poreznika, odnosno odeljenja za odobravanje neprofitnog statusa, bila je tolika da su tražena i imena donatora, što dotle nije bila praksa. Republikancima naklonjena Foks televizija je juče iznela da je IRS zabacio još širu mrežu, obuhvatajući i i grupe sa misijom da građane obrazuju o njihovim ustavnim pravima i one čija su programska načela kritična prema politici vlade.
Nema međutim potvrda da je prekršen zakon – prema raspoloživim informacijama nije – niti dokaza da je ovo odobrio vrh IRS-a.
Politički ulog je međutim veliki: republikanci su dobili novu temu koja bi mogla da zbije njihove redove koji su poslednjih meseci pokazivali primetne znake raskola, podele na one koji su za opoziciju Obami po svaku cenu i one raspoložene za kompromise sa vladom, u cilju rešavanja problema zemlje.
Dva kongresna komiteta su najavila da će o ovoj temi zakazati posebne rasprave. Utisak je da je primarni cilj da se o ovome izjasni i Obama, kao da priznanje za zloupotrebe bude praćeno smenjivanjem odgovornih.
Braneći se da u posebnoj pažnji koja je bila posvećivana poreskim predmetima konzervativnih grupa nije bilo politike, IRS zasad ne iznosi primere slične revnosti prema liberalnim nevladinim organizacijama.
Uprkos tome, dokazivanje da je glavni krivac predsednik Obama i da je administracija prekršila svoja ovlašćenja – neće biti jednostavno. Političke komplikacije su međutim sasvim izvesne.

U Moskvi uhapšen agent CIA
Pripadnici ruske Federalne službe bezbednosti (FSB) uhapsili su u noći između ponedeljka i utorka američkog špijuna Rajana Kristofera Fogla, koji se, kako se navodi, bavio obaveštajnom delatnošću na teritoriji Rusije i pokušajima da za potrebe američke kontraobaveštajne službe CIA vrbuje pojedine ruske građane.
Prilikom hapšenja kod Fogla su pronađeni specijalni tehnički uređaji, instrukcije za vrbovanog ruskog agenta, veća količina para i sredstva za izmenu ličnog opisa.
Hapšenje u Moskvi diglo je veliku prašinu u svim svetskim medijima, pogotovo u trenutku kada su uočljivi napori i Vašingtona i Moskve da pronađu zajednički jezik za glavna svetska pitanja, uključujući i tako delikatna kao što je rat u Siriji.
Kako prenose agencije, uhapšeni Fogl je u Moskvi službovao kao treći sekretar pri političkom odeljenju ambasade SAD. Posle saslušavanja predat je predstavnicima američke diplomatske misije u Moskvi, a potom je po kratkom postupku proglašen „nepoželjnim“ na teritoriji Rusije.
U američkoj ambasadi u Moskvi odbili su da komentarišu hapšenje Fogla, kao i optužbe na osnovu kojih je priveden. Malo je informacija i iz centrale FSB-a, što se ocenjuje kao želja da se ceo slučaj zadrži na nivou incidenta kakvi se dešavaju u svetu špijunaže.
Interesantno je, međutim, sa kakvom je naizgled lakoćom otkriven Fogl koji je, kao što smo naveli, uhapšen sa kompletnom špijunskom opremom. To bi moglo da navodi na pomisao da je reč ili o njegovoj nestručnosti, ili o pokušaju da se jednim ovakvim incidentom pokrije neki drugi, daleko delikatniji.
Ovde treba pomenuti i nedavni slučaj jednog američkog vojnika koji je pokušao neke tajne informacije da proda ruskoj strani preko – interneta. Sud u domovini osudio ga je na čak 16 godina robije.
S. Samardžija
---------------------------------
Ambasador SAD bez komentara o špijunskom skandalu 
MOSKVA – Američki ambasador u Rusiji Majkl Makfol odbio je da prokomentariše informaciju da su pripadnici ruske Federalne službe bezbednosti noćas zadržali trećeg sekretara političkog odeljenja te ambasade pod optužbom za špijunažu, prenela je ruska agencija RIA Novosti.
Odgovarajući na pitanje postavljeno tokom Tviter-konferencije, da li može da potvrdi ili opovrgne da vest o zadržavanju diplomate, Makfol je samo napisao: „Ne.„
Rajan Kristofer Fogl, treći sekretar političkog odeljenja ambasade SAD u Rusiji zadržan je, pre saopštenju FSB-a, u toku noći, a kod njega su pronađena specijalna tehnička sredstva, pisane instrukcije za vrbovanog ruskog građanina, velika količina novca i sredstva za promenu spoljšnjeg izgleda.
U instrukcijama za vrbovanje građana koje su navodno pronađene kod Fogla, koga FSB sumnjiči da je agent CIA, između ostalog se predlaže milion dolara za dugoročnu saradnju, objavio je ruski kanal „Raša tudej”.
„Spremni smo da Vam damo 100 000 američkih dolara i da razmotrimo Vaše iskustvo, ekspertizu i saradnju, pri tom suma može biti daleko veća ako ste spremni da odgovorite na konkretna pitanja”, stoji u instrukcijama.
„Osim toga, nudimo do milion američkih dolara godišnje za dugoročnu saradnju, uz obećanje dodatnih bonusa za informaciju koja će nam pomoći”, navodi delove teksta ruska televizija.

Trojni samit u Ankari
Prema izveštajima agencija
Ankara – Državna delegacija Republike Srbije, koju predvodi predsednik Tomislav Nikolić, u Ankari učestvuje u radu dvodnevnog trojnog samita Turske, Srbije i Bosne i Hercegovine.
Akcenat susreta lidera triju zemalja biće na međusobnim kontaktima, evropskom putu, ekonomskim i trgovinskim odnosima i mogućnosti unapređenja saradnje.
Prvi konkretan rezultat skupa u Ankari jeste potpisivanje Deklaracije o ekonomskoj i trgovinskoj saradnji, kojom je predviđeno produbljivanje privredne saradnje triju država u svim oblastima, povećanje obima robne razmene i zajedničko učešće na tržištima ostalih zemalja sveta, javlja Tanjug.
Deklaraciju su potpisali potpredsednik srpske Vlade Rasim Ljajić, ministar ekonomije Turske Zafer Čaglajan i ministar za spoljnu trgovinu i ekonomske odnose BiH Mirko Šarović,
Potpisivanje deklaracije odličan je uvod za trojni sastanak, navodi se u saopštenju iz Ljajićevog kabineta, uz napomenu da dobri politički odnosi Srbije, BiH i Turske moraju biti propraćeni i adekvatnom ekonomskom saradnjom.
„Kao što znate, postoji određeno nepoverenje kada je u pitanju politička trilaterala, ali ukoliko građani naših zemalja budu videli konkretnu korist od saradnje, to nepoverenje će nestati”, rekao je Ljajić.
On je dodao da je neprirodno da Srbija i BiH imaju međusobnu robnu razmenu koja je skoro dvostruko veća nego što je razmena Turske sa dve zemlje pojedinačno i da se mora raditi na povećanju unutrašnjih kapaciteta Srbije i BiH, kako bi bila povećana ponuda prema Turskoj, ali i prema drugim državama, pre svega Azerbejdžanu, Rusiji i zemljama Afrike.
Ljajić je naveo da potencijali za zajednički nastup Srbije i BiH postoje u oblastima turizma, energetike, građevinarstva, poljoprivrede, prehrambene industrije i vojnoprivredne saradnje. On i Šarović su se saglasili i da je velika stvar za Srbiju i BiH što su ovakav dokument potpisali za zemljom koja je toliko ekonomski jaka da pozajmljuje novac MMF-u.
Ministar Čaglajan nazvao je jučerašnje potpisivanje deklaracije istorijskim činom i dodao da se Turska raduje svakom obliku produbljivanja privredne saradnje triju država.
Trojica ministara su se dogovorila da sledeći trilateralni sastanak održe u Sarajevu u što skorijoj budućnosti, kada će biti održan i poslovni forum privrednika tri države.
Domaćin samita, na kojem sem predsednika Srbije Nikolića učestvuje i tročlano Predsedništvo BiH – Nebojša Radmanović, Bakir Izetbegović i Željko Komšić – jeste turski predsednik Abdulah Gul. On je ovim povodom najavio da će njegova zemlja nastaviti s naporima za normalizaciju odnosa BiH i Srbije, što uključuje i trilateralne sastanke na nivou šefova država i ministara spoljnih poslova. Gul je dodao da Turska ulaže velike napore za izgradnju što boljih odnosa Sarajeva i Beograda.
Ovo je treći samit lidera BiH, Srbije i Turske. Prvi je održan 2010. u Istanbulu, a drugi 2011. u Karađorđevu, gde je domaćin bio tadašnji predsednik Srbije Boris Tadić.
Predsednik Nikolić u Ankari na samitu Turska - Srbija - BiH
ANKARA – Predsednik Srbije Tomislav Nikolić doputovao je u Ankaru, gde će sutra na predsedničkom nivou biti održan trilateralni samit Turska-Srbija-Bosna i Hercegovna, na kojem će, osim domaćina Abdulaha Gula, učestvovati članovi predsedništva BiH Nebojša Radmanović, Bakir Izetbegović i Željko Komšić.
Predsednik Abdulah Gul je za goste večeras priredio svečanu večeru, a radni deo samita će sutra početi plenarnim trilateralnim sastankom, posle kojeg će biti usvojena i zajednička deklaracija.
Predsednik Nikolić će sutra, u popodnevnim časovima, imati i susret sa predsedavajućim i članovima Predsedništva BiH, posle kojeg će biti održan i bilateralni sastanak delegacija Srbije i BiH.

Samarasova „kineska odiseja”
Od našeg dopisnika
Atina– Uz iščekivanje ishoda briselskog samita i nove tranše kredita od 4,2 milijarde evra, „kineska odiseja” je glavna tema ovdašnje političke javnosti.
Premijer Antonis Samaras i 60 članova delegacije sa očiglednim nestrpljenjem i velikim očekivanjima od privatizacije kompletne grčke infrastrukture kreću na petodnevnu kinesku turneju.
Aerodromi, luke, brodogradnja, transport, bankarski sistem i energija su ključne teme sa agende razgovora grčke i kineske delegacije na najvišem nivou.
Solidna osnova je uspešno poslovanje kineskog transportnog giganta COSCO koji je u Grčkoj prisutan od 2008. i očigledan interes Pekinga da Atina ubuduće igra ulogu „otvorenih vrata“ za kinesku robu i usluge na putu prema evropskom tržištu.
Činjenica da će tokom boravka od 15. do 19. maja Samarasa primiti predsednik i premijer Kine, i da je grčki premijer drugi evropski lider posle francuskog predsednika Fransoa Olana koji posećuje Peking posle promene rukovodstva, ovoj poseti daje poseban značaj.
„Reč je o vrlo značajnoj poseti koja treba da bude podstrek bilateralnim odnosima, osnova za potpisivanje niza ekonomskih i trgovinskih sporazuma“, izjavio je kineski ambasador u Atini Du Kjuiven i istakao da je ona i dokaz očigledne namere Kine da pomogne Grčkoj koliko može u povećanju izvoza, razvoju turizma.
Ono što grčka strana može da ponudi kineskim partnerima jeste učestvovanje u privatizaciji 22 regionalna aerodroma, u razvoju kargo prevoza i logistike ali i mogućnost otkupa paketa akcija međunarodnog atinskog aerodroma „Elefterios Venizelos”.
Kako piše atinski „Katimerini”, namera kineskog konzorcijuma je da učvrsti pozicije atinskog aerodroma kroz pojačani interes kompanija iz jugoistočne Azije i otvaranje direktnih letova između Atine i Pekinga. Od posebnog interesa za kinesku stranu je i aerodrom Kasteli na Kritu.
Pored pirejske luke gde je kineski COSCO već prisutan, u igri je i solunska luka kojoj je takođe potreban program rekonstrukcije, proširenja i kompletne modernizacije.
Veliki interes je i oživljavanje grčkih brodogradilišta i kompletan program izgradnje brodova za kineske kupce.
U oblasti energetike naziru se novi poslovi jer kineske firme žele da učestvuju u izgradnji tzv. solarnih farmi u Grčkoj, za šta su spremne da u ovom momentu ulože 1,8 milijardi evra.
Iz Grčke Peking želi masline, ulje, vino, krzno iz Kastorije, mermer, ali i sunce i more. Turizam je oblast u kojoj se očekuje potpisivanje značajnih sporazuma koji će u Grčku organizovano dovesti nekoliko puta više kineskih turista nego do sada.
„Pred sobom imamo dugo, toplo, ali verovatno i uspešno leto. Očekujemo preko 17 miliona turista iz celog sveta koji su upravo Grčku izabrali kao odredište za odmor, što će biti i veliki podstrek privredi“, izjavio je juče na sednici vlade grčki premijer i podvukao da su ovi brojevi dokaz poverenja turista, ali i obaveza da budu dočekani sa velikim gostoprimstvom i visokim nivoom usluga.
----------------------------------------------
Pretnja nastavnicima
Atina – Grčke vlasti zapretile su juče profesorima srednjih škola hapšenjem ukoliko krenu u nacionalni štrajk koji bi poremetio upisne ispite za univerzitete koji počinju ove nedelje, prenosi Rojters pisanje vladinog službenog lista.

Na prelazu Gradina, na izlazu iz Srbije, čeka se četiri sata
Prema informacijama uprave granične policije u 17.15 časova, putnička vozila čekaju četiri sata na graničnom prelazu Gradina, na izlazu iz Srbije a na Preševu, na izlazu iz zemlje, putnička vozila i autobusi š zadržavaju 35 minuta, navode iz Auto-moto saveza Srbije (AMSS).
Teretna vozila najduže čekaju na Batrovcima, na izlazu iz Srbije i to dva sata dok se na prelazu Horgoš i Šid, na izlazu iz Srbije, zadržavaju 90 minuta.
Na ostalim graničnim prelazima nema dužih zadržavanja za sve kategorije vozila, prenose iz AMSS-a.

Tesla i Karađorđevići
Dr Oliver Subotić*
Dok sam iščitavao primarne izvore za potrebe pisanja knjige „Tesla: Duhovni lik”, imao sam prilike da se lično uverim u ono što su gotovo svi Teslini biografi u manjoj ili većoj meri uočili u njegovoj ličnosti, a to su izrazite „oscilacije” (neretko i protivrečnosti) u raznim temama. Ipak, primetio sam da postoji nekoliko tema u kojima, slikovito rečeno, ne postoje „sinusoide” i izražene „amplitude”, već isključivo „linearna funkcija”. Jedna od tih retkih tema gde Tesla pokazuje jasnu konstantu u stavovima je odnos prema srpstvu, Kraljevini Jugoslaviji i Kraljevskom domu Karađorđevića.
Nikola Tesla je tokom američkog perioda svog života postao izrazit kosmopolita, ostavši istovremeno srpski patriota. Tokom američkog perioda se formirao i kao ubeđeni srpsko-jugoslovenski monarhista, te je poput većine srpskih intelektualaca tog vremena vatreno podržavao koncept Kraljevine Jugoslavije i bio veliki poštovalac kraljevske loze Karađorđević. To poštovanje se već može uočiti u dostupnim dokumentima iz perioda Prvog svetskog rata, kada on izražava divljenje podvizima srpske vojske predvođene svojim nezaboravnim voždom, kraljem Petrom Prvim Oslobodiocem. Tako, povodom inicijative jeromonaha Nikolaja Velimirovića iz 1915. godine, da zajedno sa Mihajlom Pupinom i Pajom Radosavljevićem potpiše „Vidovdanski proglas” i pozove Srbe u SAD da pomognu svojim sunarodnicima na Balkanu, Tesla iznosi stav da bi taj apel američki Srbi najpre poslušali ako bi ga potpisala dva srpska kralja: Petar Karađorđević i Nikola Petrović.
Ličnost u kraljevskoj lozi Karađorđević, koju je Tesla posebno izdvajao, bio je kralj Aleksandar, koji ga je odlikovao Ordenom Jugoslovenske krune prvog stepena 1931. godine. Kralja Aleksandra je doživljavao kao vladara koji je uspeo da napravi snažnu državu (Kraljevinu Jugoslaviju) i ujedini tri balkanska naroda (Srbe, Hrvate i Slovence). U svom posmrtnom slovu Kralju Mučeniku, objavljenom 1934. godine u „Njujork tajmsu”, Tesla ovako zbori: „Poput Vašingtona, bio je sposoban i neustrašiv general koji je oslobodio svoju zemlju od ugnjetavanja; poput Linkolna bio je mudar i patriotski vođa koji je pretrpeo mučeništvo.” Tesla je, pritom, verovao da će mučenička krv kralja Aleksandra definitivno ujediniti narode Kraljevine Jugoslavije (što se, kao što je dobro poznato, nije desilo). Sa druge strane, strahovao je za jedinstvo mlade države, zbog čega je javno podsetio sve Hrvate i Slovence na činjenicu da je njihova sloboda kupljena cenom srpske krvi u Prvom svetskom ratu. Kralj Aleksandar je za Teslu bio i ostao ličnost koja zaslužuje da bude na „pijedestalu srpskih velikana” – pišući pozdravno pismo Srbima u Geriju (Indijana, SAD) uoči Drugog svetskog rata, on za kralja Aleksandra koristi epitete „Veliki” i „Mučenik”.
Kada je reč o kralju Petru Drugom Karađorđeviću, Tesla i prema njemu pokazuje odnos dubokog poštovanja i izrazite odanosti, približan onome koji je ukazivao kralju Aleksandru. U jednom pismu iz 1938. godine upućenom inženjeru Slavku Bokšanu, Tesla kralja Petra Drugog naziva „mladim orlićem iz gnezda velikog orla”, a Srbe u SAD javno poziva da budu odani mladom monarhu, koga naziva „zenicom u oku naroda”. On kralja Petra Drugog veliča u nekoliko javnih objava u SAD želeći mu mnoga leta. Na koncu, poslednji Teslin izlazak u javnost – tačno pola godine pred smrt – bio je osmog jula 1942. godine u hotelu „Njujorker”. On tada, već prilično ugroženog zdravlja, izlazi u pratnji svog sestrića, diplomate Save Kosanovića, da pozdravi kralja Petra Drugog. Mladi kralj je u to vreme bio u poseti SAD, sa ciljem da od predsednika Ruzvelta izmoli vojnu pomoć za generala Dragoljuba Mihailovića (koga je Tesla, po rečima čuvenog američkog istraživača Lelanda Andersona, smatrao za „simbol drevne srpske borbe za krst časni i slobodu zlatnu”). „Hrvatski glas” izveštava o susretu mladog monarha i Tesle, navodeći kako je genijalni pronalazač rekao da mu je kralj svojom posetom učinio najveću čast i da će mu to biti „najmilija uspomena”. Svoj uvodni govor kralju Petru Drugom Tesla je završio rečima: „Veličanstvo, Bog Vas blagoslovio!”. Prema Kraljevim memoarima, obojica su tokom rastanka plakala, a Tesla ga je otpratio podsećanjem na zaveštanje kralja Aleksandra: da čuva jedinstvo naroda Kraljevine.
Važno je ovom prilikom istaći da je Tesli bila apsolutna strana bilo kakva ideja Jugoslavije bez srpske krune na njenom čelu – ostao je odan kralju Petru Drugom Karađorđeviću i pored stalnih ubeđivanja okoline da pređe na stranu Tita i njegovih komunista, koji su se od samog početka rata spremali za revolucionarni prevrat i nasilno preuzimanje vlasti. O čvrstom Teslinom stavu prilično argumentovano piše Margaret Čejni, pozivajući se na hrvatskog profesora Bogdana Radicu, diplomatu Kraljevine Jugoslavije u SAD, koji je tokom rata prešao na Titovu stranu. Iz njene studije saznajemo da je Sava Kosanović bezuspešno pokušavao da privoli svog genijalnog ujaka da se od kralja okrene ka Titu. O svemu navedenom u svojim memoarima svedoči i Konstantin Fotić, ambasador Kraljevine Jugoslavije u SAD, koji navodi da je svaki pokušaj da se od Nikole Tesle izvuče bilo kakva poruka protiv Kralja Petra Drugog bila bezuspešna. Teslina odanost srpskoj kruni bila je do kraja života održana besprekorno.
Da li bi Tesla, da je danas među nama, od „linearne funkcije” skrenuo kao „sinusoidi” u navedenim temama? To je već domen pretpostavki. A ono što možemo pretpostaviti jeste da bi zbog gorkog iskustva Jasenovca, Jadovna i, na kraju, „Oluje” imao krajnje rezervisan stav prema nekoj novoj jugoslovenskoj ideji. Možemo slobodno pretpostaviti i to da bi se i danas zalagao za što bolje odnose Srba sa Hrvatima i Slovencima, koje je smatrao bratskim narodima. A ako ćemo suditi po ogromnom poštovanju koje je decenijama ukazivao Karađorđevićima – kao i ništa manjem poštovanju koje oni do dan danas ukazuju njemu – verovatno bi u naše vreme bio i počasni član Krunskog saveta.
*Osnivač Zadužbine „Petar Mandić”, dobročine ustanove koja neguje uspomenu na Tesline pretke

Rustem Mustafa svedoči na suđenju Tačiju
Suđenje Hašimu Tačiju i njegovim saučesnicima optuženima za ratne zločine na KiM nastavlja se sutra, a kako saznaju mediji u Prištini, sudsko veće saslušaće Rustema Mustafu, bivšeg komandanta oslobodilačke vojske Kosova (OVK) u Operativnoj zoni Lap, inače poznatog kriminalca i osuđivanog ratnog zločinca. Mustafa je jedan od retkih pripadnika OVK i jedini komandant te terorističke jedinice koji su u Prištini osuđeni za ratne zločine na KiM. On je potvrdio da je dobio poziv od Specijalizovanog tužilaštva u Hagu da se iduće sedmice pojavi kao svedok.
Mustafa će, kako se očekuje, svedočiti o funkcionisanju OVK, a u izjavama za medije kazao je da namerava da „brani istinu o ratu OVK”.
Rustem Mustafa poznat je kao komandant Remi, a tokom rata 1998–1999. bio je komandant regionalne zone Lap i član takozvane lapske grupe OVK. Posle rata, postao je poslanik i potpredsednik Demokratske partije Kosova. Uhapšen je u avgustu 2002. i izveden pred Okružni sud u Prištini u kojem su sudile međunarodne sudije Unmika. Osuđen je prvostepeno na 17 godina zatvora jer je utvrđeno da je sa još trojicom pripadnika OVK ubio petoro nelojalnih kosovskih Albanaca. Vrhovni sud Kosova preinačio je presudu 2005. i naložio novo suđenje pa je 2013. osuđen na četiri godine zatvora.
Bio je optužen da je zajedno sa drugim pripadnicima OVK držao zarobljenike u nehumanim uslovima, uskraćujući im adekvatnu zdravstvenu negu, hranu i vodu. Zatočenici su podvrgavani stalnom premlaćivanju, mučenju i pretnjama smrću od avgusta 1998. do juna 1999. godine.
Sumnja se da je tokom rata na KiM učestvovao u teškim zločinima nad Srbima kao i da je u zoni Lap osnivao logore u kojima su civili saslušavani, zlostavljani i ubijani. Grupe pod kontrolom Mustafe, prema podacima dostupnim medijima, posle rata proterivale su preostale Srbe i preprodavale napuštene stanove i drugu imovinu. Mustafa je pored terorističke grupe BIA formirao i „Skiftere” i „Crvenu ruku”, čiji su pripadnici progonili, kidnapovali i ubijali Srbe na području Prištine i Podujeva.
Prema podacima srpskih bezbednosnih službi, Mustafa je još od osamdesetih godina prošlog veka privođen zbog trgovine narkoticima, krijumčarenja oružja, ucena, napada na policiju i drugih teških krivičnih dela. Američke obaveštajne službe smatraju ga jednom od osoba od kojih preti opasnost po mir na Balkanu.
Prema obaveštajnim podacima, Mustafa u svojim kriminalnim aktivnostima, pre svega u trgovini drogom, sarađuje sa Ramušom Haradinajem, dok je do 2015, kada je pravosnažno osuđen, bio poslanik i potpredsednik stranke Hašima Tačija.
Rustem Mustafa jedan je od prvih pripadnika OVK koje je još krajem 2018. u predistražnom postupku saslušalo tužilaštvo u Hagu, pa se tada nagađalo da će on biti i jedan od prvih čije će se ime naći na nekoj od optužnica. Iako je Mustafa zbog svoje pozicije u komandi OVK pominjan odmah uz Tačija, Kadrija Veselija, Adema Čekua, Fatmira Limaja i ostalih, haški tužilac će ga saslušati kao svedoka, a ne kao okrivljenog.

Kaciga glavu čuva
Biciklisti su često prinuđeni da se kreću kolovozom gde ih vozači motornih vozila tretiraju kao „ometače”, a ne kao sastavni deo saobraćajnog sistema
Na teritoriji Srbije od početka godine poginule su 23 bicikliste, a povređeno je više od 400. MUP Srbije skrenuo je pažnju da su oni najugroženija kategorija učesnika u saobraćaju.
„Apelujemo na vozače putničkih i teretnih vozila i autobusa da posebnu pažnju usmere na bicikliste, kako bi sačuvali njihovu bezbednost. Sa druge strane, apelujemo i na bicikliste da upotrebnom svetala i reflektujućih elemenata učine sebe vidljivijim, a samim tim i bezbednijim u saobraćaju”, saopšteno je iz MUP-a i objavljen apel i na društvenim mrežama.
Ključni problem, kada je reč o bezbednosti biciklista u saobraćaju, jeste njihova ranjivost, jer i pri relativno malim brzinama često zadobijaju teške povrede, uglavnom zbog toga što im je jedina zaštita njihova odeća, ukazali su stručnjaci Agencije za bezbednost saobraćaja (ABS).
Važnu ulogu ima i brzina vozila koja učestvuju u sudaru sa biciklistima, naročito kada je reč o težim posledicama. Biciklisti su često slabo uočljivi za druge učesnike u saobraćaju, pre svega jer su dimenzije vozila manje u poređenju sa automobilima, autobusima ili teretnim vozilima.
To je poseban problem u noćnim uslovima vidljivosti, pogotovo u slučajevima kada bicikl nije opremljen odgovarajućim svetlima, a to su belo na prednjoj i crveno svetlo na zadnjoj strani bicikla, kao i ako vozač i putnik na biciklu ne nose svetlu odeću.
Stručnjaci naglašavaju i činjenicu da biciklisti različite starosne dobi i pola imaju različite psihofizičke sposobnosti. Deca uglavnom nemaju dovoljno iskustva i znanja, a stariji imaju smanjenu moć zapažanja, smanjene fizičke sposobnosti i pokretljivost.
Bezbednost dvotočkaša u velikoj meri zavisi i od saobraćajnog okruženja, koje je najčešće dizajnirano i prilagođeno za kretanje motornih vozila i nije predviđeno za bicikliste.
„Oni su često prinuđeni da se kreću kolovozom gde ih vozači motornih vozila tretiraju kao ’ometače’ saobraćaja, a ne kao sastavni deo saobraćajnog sistema, pri čemu često i sami ne poštuju pravila – ne postupaju u skladu sa signalizacijom, zabranom korišćenja mobilnih telefona, audio i video uređaja, upotrebom svetala na biciklu. Saobraćajne nesreće sa učešćem biciklista, zbog njihove velike ranjivosti, češće za posledicu imaju poginule osobe, nego što je to slučaj kod udesa sa učešćem samo motornih vozila sa zatvorenom karoserijom”, navodi se u rezultatima istraživanja ABS-a.
Kada se uporedo posmatraju podaci o nastradalim biciklistima i nastradalim vozačima i putnicima u automobilima, dolazi se do podataka da biciklisti kada učestvuju u saobraćajnoj nesreći imaju skoro šest puta veći rizik da smrtno stradaju nego što je to slučaj sa putnicima i vozačima u automobilima.
U proseku, godišnje u udesima u Srbiji pogine oko 50 i bude povređeno oko 1.486 biciklista. Svaka jedanaesta poginula i svaka četrnaesta povređena osoba u saobraćajnim nesrećama je – biciklista. Oni čine oko devet odsto od ukupnog broja poginulih i oko sedam procenata od svih povređenih osoba u udesima, pokazuju podaci ABS-a.
Saobraćajne nesreće sa učešćem biciklista se najčešće događaju u leto i jesen, odnosno u periodu godine od jula do oktobra, a najviše u avgustu.
Stručnjaci savetuju biciklistima da imaju zakopčanu zaštitnu kacigu, koja će im spasiti život u slučaju pada sa bicikla i sprečiti povrede glave.
„Koristite štitnike za kolena i laktove kako biste ublažili udarce od pada. Nosite odgovarajuće cipele i proverite da li su pertle pravilno vezane. Obucite adekvatnu odeću – pantalone sa užim nogavicama, majice i jakne koje su uz telo, kako ne bi došlo do zakačinjanja delova garderobe o pedale i druge delove bicikla”, savetuju iz ABS-a.
Bicikl treba da bude ispravan, ručice na upravljaču čvrste i pravilno podešene, a sedište na odgovarajućoj visini – tako da stopala obe noge budu u stanju da dodirnu zemlju. Kočnice moraju da budu ispravne, a pneumatici na točkovima napumpani pod odgovarajućim pritiskom.
Belo svetlo na prednjoj i crveno na zadnjoj strani bicikla moraju biti ispravni i postavljeni na odgovarajuće položaje. Zvonce ili sirena takođe moraju biti ispravni.
„Kada prelazite preko kolovoza, trudite se da se ponašate kao da ste pešak. Pogledajte pažljivo levo, desno, levo. Kada procenite da je bezbedno započnite prelazak, gurajući bicikl pored sebe. Koristite ručne signale da upozorite druge učesnike u saobraćaju ili im date obaveštenje o skretanju i promeni položaja na kolovozu”, savetuju stručnjaci.
U noćnim uslovima i kada je smanjena vidljivost, osim što bicikl mora da bude osvetljen, biciklista treba da ima svetlu i odeću sa retroreflektujućim materijalima. Ako voze bicikl kolovozom, treba da se kreću u širini od najviše jedan metar od desne ivice kolovoza, ali ne uz sam ivičnjak.

Svi bi u menadžere, niko neće u prosvetu
Poražavajuće mali broj studenata koji nameravaju da postanu prosvetni radnici ponavlja se iz godine u godinu. Avetinjski pusti ostaju smerovi fakulteta koji obrazuju nastavnike. Stručnih profesora za fundamentalne opšteobrazovne predmete u preduniverzitetskom školstvu već nema dovoljno, i neće ih ni biti dok na pragu fakulteta ima najmanje budućih brucoša koji žude da steknu visoko obrazovanje da bi se vratili u učionice kako bi neke nove đake opismenili.
Zvuči optimistično kad se kaže da je na Matematičkom fakultetu u Beogradu na smeru nastavnik matematike ove godine konkurisalo duplo više studenata nego lane. Ali u brojkama, realnost izgleda ovako: prošle godine je u ovo doba bilo svega osam kandidata, sada ih je 16, a planirano je 70 brucoša.
Na svim srbističkim katedrama na republičkom nivou očekuje se da će biti popunjeno oko 40 odsto ponuđenih mesta za buduće studente.
– U Novom Sadu, Nišu, Kragujevcu, Beogradu, Kosovskoj Mitrovici, kada se sve sabere, planirano je 441 mesto na budžetu, a ima 186 kandidata. Samo u Beogradu za grupu za srpski jezik i književnost bilo je prijavljeno 34 kandidata na 100 mesta, a za srpsku književnost i jezik 63 na predviđenih 150 mesta. Slično je bilo i prošle godine. Slikovito, ako bismo gledali po poslovičnoj slici čaše vode koja je do pola puna ili prazna, zavisi da li ste optimista ili pesimista, ta čaša je svakako – šuplja – dočarava za „Politiku” prof. dr Slavko Petaković, šef katedre za srpsku književnost s južnoslovenskim književnostima na Filološkom fakultetu Univerziteta u Beogradu.
Jagme za indeks nema ni na Opštoj fizici, smeru Fizičkog fakulteta koji u glavnom gradu upisuju budući nastavnici ovog predmeta. Tu je prijavljen samo – jedan kandidat. Pad broja zainteresovanih se beleži već osam godina, ali do sada nije bila ovako alarmantna situacija. Kako je izjavio dekan, prof. dr Ivan Belča, ovaj brucoš će imati sve predmete, ništa neće biti izbačeno, a sledeći potez je na državi jer ne sme da se dozvoli da se ugasi Opšta fizika, pošto bi u tom slučaju buduće generacije ostale bez nastavnika.
Oskudicu interesovanja za prosvetni poziv potvrđuju i preliminarne rang-liste za upis na Prirodno-matematičkom fakultetu u Novom Sadu. Studije za profesora hemije tu će upisati samo jedan kandidat, a planirano je 20 brucoša. Za buduće nastavnike fizike bilo je ukupno tri kandidata, jedan je pao prijemni, jedan „upao” na samofinansiranje i jedan zavredeo indeks na budžetu, mada je ukupno studenata na ovom smeru moglo biti 25. Za ostala nastavnička zvanja na novosadskom PMF-u zainteresovanost je za mrvicu bolja. Na smeru za profesore matematike ima osam kandidata za 51 budžetsko mesto, dok je za profesore geografije 11 rangiranih, a 40 raspoloživih mesta.
– Mi smo sada u prvom planu kao nacionalna disciplina, a kada smo pokušali da srpski jezik i književnost dobije natpredmetni status, da se uvede na sve fakultete, ta inicijativa ostavljena je da istrune u lavirintima birokratije. Dobili smo deklarativnu podršku i van toga se ništa nije učinilo – ukazuje Petaković.
Njegove reči „prosveta je trenutno na mrtvom vezu, ostavljena je da odumre” i više puta isticane stipendije za studente koji se obrazuju za nedostajuća zanimanja u školama teško da će biti od pomoći. Za ovu godinu dodeljeno ih je samo pet, a novi konkurs uskoro treba da bude raspisan.
– Ne verujem da će to dati velikog efekta, budući da je student potpuno svestan da kad se završi studiranje on ulazi u prosvetu gde su plate takve kakve jesu i, što je veći problem, gde položaj prosvetnog radnika nije dobar – konstatuje ovaj profesor.
Nastavnici tvrde da su nemoćni. Ugled im je srozan. Plate su im ispod republičkog proseka. Učenici to vide i neće da postanu nastavnici. Nastavi li se tako, ne bi čudilo da u dogledno vreme u mnogim školama table budu najpametnije, nastavnici uglavnom nedovoljno stručni, a đaci posledično funkcionalno nepismeni. Hoće li s takvim predznanjem upisivati fakultete?
Da ironija bude veća, najodgovorniji donosioci odluka istrajno tvrde da je obrazovanje prioritet, a unapređivanje kvaliteta obrazovanja strateški cilj. U prvom planu je digitalizacija, a vraćanje dostojanstva prosvetnom esnafu ostaje na marginama. Šta uraditi da se pomak nabolje vidi ubrzo, da se ne čeka deset godina?
– Prvi korak mogu biti stipendije, ali to nije rešenje. Drugi je povećanje plata. Treći, rešavanje statusa prosvetnog radnika, zaštita od pritisaka i sprečavanje nasilja kojima je izložen, kao i prevencija nasilja u bilo kom obliku u školama. To se mora sistemski rešiti vrlo rigidnim kažnjavanjem. Nastavnik mora imati ugled u društvu, a primer i uzor za to treba da budu oni koji istupaju u javnom prostoru. Kada okruženje bude podsticajno tako da đaci u velikom broju upisuju nastavničke smerove i konkurencija će biti veća i najbolji će ulaziti u učionice. Svi ovi koraci su povezani, ne može da se ispuni samo jedan – smatra Petaković.
Medijski prostor, portali naročito, obiluju svakojakim jezičkim pogreškama, lektori su desetkovani, zvanična saopštenja državnog vrha, pa i Ministarstva prosvete, neretko su ugledni primeri grešaka, počevši od pravopisnih. Ako bi, recimo, bar državne institucije koje već imaju službe za odnose s javnošću obavezno morale da uposle profesore srpskog jezika kao lektore, da li bi i to doprinelo pravilnijoj upotrebi srpskog jezika, podsticajnom okruženju i većem interesovanju za studije srpskog jezika?
– To bi bio kulturni uticaj iznutra koji je najbitniji i koji bi menjao ovo društvo. Kad učenik vidi da uopšte nije važno kako govorite, kako pišete, on prihvata taj model. Kada bi u institucije koje se obraćaju javnosti ušli profesori srpskog jezika i književnosti to bi oblikovalo javni izraz, onda bi i đaci i svi građani imali orijentir šta je poželjno, društveno prihvatljivo i važno. Deca nemaju signal iz okruženja koji im kaže da je bitan način izražavanja, poznavanje svog jezika. Ne čitaju kao pre, a uticaj elektronskih medija je ogroman. Navikli su na kratke poruke koje su ekspresivno svedene. Bogatim jezikom možete da izrazite svoju psihološku slojevitost, tanane emocije, nijanse u raspoloženjima, bogatstvo svoga bića. Što vam je jezik siromašniji, teže možete da komunicirate s drugima. Pitanje je da li siromašenje jezika korespondira s osiromašenjem potrebe da se razgovara s drugim čovekom, jer se komunicira kratkim porukama, emotikonima, sažetim mejlovima, frazama, rečeničnim sklopovima koji su klišei. Nisam siguran da problem u komunikaciji dece nije povezan sa siromaštvom jezika, a ono sa iščezavanjem potrebe da se zaista komunicira s drugom osobom – zaključuje šef katedre za srpsku književnost.

Rubljov izborio četvrtfinale Vimbldona, protivnik Đoković ako pobedi Hurkača
Ruski teniser Andrej Rubljov plasirao se u četvrtfinale Vimbldona, pošto je danas u osmini finala savladao Aleksandra Bublika iz Kazahstana rezultatom 7:5, 6:3, 6:7 (6:8), 6:7 (5:7), 6:4.
Meč je trajao tri sata i 20 minuta. Ovo je bio šesti međusobni duel ruskog i kazahstanskog tenisera, a četvrti trijumf Rubljova.
Rubljov će u četvrtfinalu igrati sa pobednikom meča između Srbina Novaka Đokovića i Poljaka Huberta Hurkača, koji je na programu kasnije večeras.
Plasman u četvrtfinale Vimbldona izborio je još jedan ruski teniser Roman Safiulin, koji je pobedio Kanađanina Denisa Šapovalova 3:6, 6:3, 6:1, 6:3. On će u četvrtfinalu igrati sa pobednikom meča između Italijana Janika Sinera i Danijela Elahija Galana iz Kolumbije.


  </body>
 </text>
</TEI>