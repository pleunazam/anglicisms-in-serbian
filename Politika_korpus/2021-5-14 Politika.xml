<TEI version="3.3.0" xmlns="http://www.tei-c.org/ns/1.0">
 <teiHeader>
  <fileDesc>
   <titleStmt>
    <title>Politika 2021-05-14</title>
   </titleStmt>
   <publicationStmt>
    <p></p>
   </publicationStmt>
   <sourceDesc>
    <p>https://www.politika.rs/sr/articles/archive/2021/05/14/page:1?url=</p>
   </sourceDesc>
  </fileDesc>
 </teiHeader>
 <text>
  <body>
    <div id="gastronomija">
Pohovani pileći bataci
Potrebno je:

4 pileća bataka
so
biber
aleva paprika
2–3 kašike brašna
2 manja jajeta
po želji malo mleka
prezla
ulje (za prženje)
1 veza peršunovog lista

Pileće batake oprati, obrisati kuhinjskim ubrusom, po želji oguliti kožu, pa natrljati solju, biberom i alevom paprikom. Pripremiti tri tanjira, pa u prvi staviti brašno, u drugi razmućena, lagano posoljena jaja (kojima je po želji dodato malo mleka), a u treći prezle. Svaki batak redom uvaljati u brašno, jaja i prezlu. Ugrejati ulje i oprezno u njega spustiti batake, jedan po jedan. Pržiti četvrt sata, ali tako da se na svakih nekoliko minuta bataci okrenu. Izvaditi na tanjir obložen papirnim ubrusom, da upije višak masnoće, i poslužiti uz svež peršunov list.
    </div>
    <div id="zdravlje">
Začarani krug bolesnih bubrega i hipertenzije
Visok krvni pritisak ostavlja posledice na mnoge organe, ali posebno oštećuje bubrege. Ako se na hipertenziju nadoveže i šećerna bolest, onda su komplikacije i veće. Statistički podaci pokazuju da bubrežni bolesnici češće dobijaju moždane i srčane udare, posebno ako imaju i neregulisan krvni pritisak. Trećina hroničnih bubrežnih bolesnika umre od nekog kardiovaskularnog oboljenja, pre nego što dospe na dijalizu ili dobije lekove.


Dr Predrag Radojković (Foto lična arhiva)


Dr Predrag Radojković, specijalista interne medicine i kardiologije, upozorava da bubrežna bolest većinom napreduje podmuklo, pa veliki broj pacijenata sazna za nju u trenutku kada je oboljenje toliko odmaklo da se više ne može izbeći dijaliza. Najčešće se prilikom nekog rutinskog pregleda ili laboratorijske analize uoče znaci bubrežne bolesti kao što su: belančevine i eritrociti u mokraći, povišen krvni pritisak, anemija i povišene vrednosti uree i kreatinina u krvi. Od velike pomoći za postavljanje dijagnoze je pregled bubrega ultrazvukom.
Obostrana šteta
– Kad pomenemo hipertenziju, koja je hronična nezarazna bolest broj jedan u svetu, moramo imati u vidu i njene komplikacije koje se javljaju najčešće nakon više godina od postavljanja dijagnoze same bolesti. Tu ubrajamo, kao najčešće, oštećenja mozga, srca, bubrega i očiju. Kod bubrega oštećenja se javljaju prevashodno na krvnim sudovima. Hipertenzija na mnogo načina oštećuje krvne sudove bubrega i to dovodi do postupnog smanjenja njihove funkcije. Važno je znati da se visok krvni pritisak mnogo lakše reguliše ako su bubrezi zdravi, ali kada obole, to nekoliko puta povećava rizik za nastanak bolesti srca, krvnih sudova i visokog pritiska – kaže dr Radojković.
Dakle, šteta može biti obostrana. Ne samo da visok pritisak može imati negativne posledice po bubrege već i obrnuto, i bubrežna bolest utiče na povećanje krvnog pritiska.
– Pacijent se nađe u začaranom krugu iz koga nije lako izaći bez jake volje i discipline. Bubrezi u velikoj meri utiču na krvni pritisak, a s druge strane i hipertenzija tokom svog trajanja oštećuje bubrege i oni se u takvoj situaciji moraju štititi. Kako? Unosom dovoljne količine tečnosti, sprečavanjem infekcije mokraćnih puteva, redovnim kontrolama azotnih materija, elektrolita u krvi i drugih parametara koji su pokazatelji početka slabljenja bubrega – ističe naš sagovornik.

Kada bubrezi počinju da obolevaju? Posle koliko godina od početka hipertenzije?
– Stepen oštećenja bubrega zavisi od visine krvnog pritiska, ali to nije uvek pravilo. Značajno povišen krvni pritisak ne mora uvek dovesti do oštećenja bubrega i obratno, do oštećenja bubrega može dovesti i umereno povišen krvni pritisak. Ako je sveukupni kardiovaskularni rizik povišen, oštećenje bubrega se može javiti ranije. Ipak, u praksi, govorimo o vrlo verovatnom oštećenju bubrega nakon deset godina trajanja hipertenzivne bolesti – kaže dr Radojković.
Zato je važno da se redovno rade određene laboratorijske analize, kojima se prati rad ovih organa?
– Nivo kreatinina u krvi nije dovoljan parametar za procenu funkcije bubrega. Za tu procenu, samo u rutinskom ispitivanju, koristi se i nivo kreatinina u urinu, klirens kreatinina, potrebna je i analiza samog sedimenta urina uz test za određivanje mikroalbuminurije, što je u neku ruku lična karta bubrega. U tome nam pomažu i nivo elektrolita u serumu, posebno kalijuma, zatim mokraćna kiselina, ali i osnovna krvna slika, odnosno da li je neko malokrvan ili dehidriran ili ima laboratorijske znake infekcije. Takođe, za dijagnozu su korisni ultrazvuk abdomena i druge radiološke imidžing metode – objašnjava dr Radojković.
Dodaje i da osim hipertenzije postoje brojni uzroci koji mogu dovesti do bubrežne slabosti. To su na prvom mestu infekcije, ali i druge sistemske, metaboličke, imunološke i maligne bolesti. Bilo koji uzročnik da je u pitanju, on vremenom dovodi do hronične insuficijencije bubrega, odnosno trajnog oštećenja njihove normalne funkcije.
Uzročnici mogu biti i lekovi, ishrana, dijabetes. Zato se dijabetičarima s normalnim krvnim pritiskom redovno proverava krvni pritisak i to najmanje dva puta godišnje, uz redovnu primenu svih nefarmakoloških mera u cilju prevencije pojave hipertenzije.
Ako neko ima istovremeno i dijabetes i visok pritisak, mora posebno da obrati pažnju na smanjenje telesne težine, smanji unos soli – do tri grama dnevno, uz redovno uzimanje lekova ako su potrebni. Na sam tok lečenja hipertenzije kod dijabetičara utiče i dužina trajanja i tip dijabetesa kao i da li je nivo šećera pod kontrolom. Posebno je važno pratiti i da li postoje neke druge bolesti, koje su nastale kao komplikacija postojećih. Kod izbora lekova treba voditi računa o njihovim efektima i nedostacima, posebno o uticaju na nivo šećera, metabolizam lipida i funkciju organa koji su najčešće pogođeni dijabetesnim komplikacijama, a to su srce, bubreg i oči.
Koliko će dijabetes, po njegovim rečima, da utiče na rad bubrega prvenstveno zavisi od dobre kontrole šećera i lipida, ali i od pridruženih bolesti.


Redovne kontrole i analize
Bolest bubrega moguće je na vreme dijagnostikovati i to vrlo jednostavno. Pregledom uzorka urina, krvi i redovnom proverom krvnog pritiska mogu se otkriti rani znaci bubrežne slabosti.
Šta savetovati pacijentima koji imaju udružene hipertenziju i dijabetes?
– Pravila očuvanja zdravlja uvek su ista. U ovom slučaju prvi savet je redovno proveravati rizike za nastanak bolesti bubrega. Međunarodna društva za nefrologiju izdvojila su osam zlatnih pravila za smanjenje rizika za razvoj bolesti bubrega. Oni uključuju redovnu fizičku aktivnost, redovnu kontrolu šećera u krvi i krvnog pritiska, pravilnu ishranu i održavanje normalne telesne težine, uzimanje dovoljne količine tečnosti, prestanak pušenja i redovno uzimanje lekova koji su savetovani od strane lekara – zaključuje dr Predrag Radojković.
​Značaj albumina
– Mikroalbuminurija znači prisustvo albumina u urinu koje prelazi dozvoljene normalne vrednosti, ali još ne označava da su bubrezi oštećeni. Ona je najčešće korišćen test za utvrđivanje oštećenja bubrega i ako je pronađemo u osoba s dijabetesom, to nam ukazuje s velikom verovatnoćom da će se tokom trajanja šećerne bolesti pojaviti neka forma dijabetesne nefropatije s nastankom edema i teške hipertenzije – objašnjava dr Radojković.
Prvi znaci: otok i zamaranje
Prvi znaci bubrežnih bolesti su zamaranje, otok na nogama, promena boje i količine mokraće, često noćno mokrenje, porast krvnog pritiska, bledilo lica, osećaj mučnine i slabiji apetit. Zato su preventiva i redovna kontrola nezamenljivi.
Lek nije dovoljan
– Svaki lek će donekle sniziti krvni pritisak, ali na sam efekat terapije značajno utiče i redovno uzimanje terapije, način života i ishrane pacijenta kao i odgovarajuća kombinacija lekova, odnosno bitno je reći da sam lek nije dovoljan. U poslednjoj deceniji u terapiji nam uveliko pomažu novi lekovi, s dva do tri sastojka u jednoj tableti, pa je moguće da pacijenti i sa samo jednom tabletom drže vrednosti krvnog pritiska pod kontrolom – kaže dr Radojković.
    </div>
    <div id="kolumna">
Nebriga o seoskim grobljima
O sahranjivanju kada leša nema ne postoje propisi. Iako je reč o sivim stranama života, molimo vas za dužnu pažnju. To su slučajevi kada nema posmrtnih ostataka. Naišli smo na primere kao što su stradanja u požarima, u avionskim, pomorskim i drugim nesrećama, otimanje novorođenih beba, doniranje tela ili organa za života i drugi nepomenuti slučajevi.
Uopšte, o sahranjenim licima ne postoji centralni registar na seoskim i opštinskim grobljima svih konfesija. Ne postoji matični izvod o tome, već samo izvod umrlih. Nemar i nebriga o seoskim grobljima u nas nečuveni su u svetu. Ovo su iskustva stečena prilikom priređivanja knjige o niškom groblju.
Ne postoji ni godišnje statističko obuhvatanje sahranjenih. Predložili smo republičkim organima izmenu i dopunu zakona u vezi sa ovim, a odgovor je bio ćutanje, odnosno da je to već regulisano.
Mr ek. Milan Dimitrijević,
Niš

O ustaškom pokretu i Jasenovcu
Ovih dana se obeležava godišnjica kraja Holokausta u Drugom svetskom ratu. O tome se dosta govori i piše u medijima, a ima i filmova o zločinima hrvatskih ustaša iz navedenog perioda. Motivi i metode koje je koristila ta organizacija su predmet za psihijatre i psihopatologe. Zanimljiv je detalj iz filma „Dara iz Jasenovca”, kad se časna sestra obraća logorašicama pitanjem gde su im braća i muževi. Logorašice odgovaraju da ne znaju i ispitivačica zaključuje kako su im mnogo dobra doneli ti njihovi partizani.
Iz toga bi neko zaključio da su ustaški zločini posledica nastanka partizanskog pokreta u Hrvatskoj. Taj stav je potpuno pogrešan, jer je istina obrnuta, tj. nastanak partizana je posledica ustaških zločina. Genocid je počeo već u aprilu 1941. godine, a ustanak je buknuo krajem jula iste godine. Činjenica je da ustaški gubici u sukobima s partizanima još više pojačavaju represalije u logorima, pa neki zaključuju da bi Srbi i ostali logoraši mnogo bolje prošli da nije bili otpora ustaškoj vlasti. Koliko znam, tako nešto je izjavio i aktuelni predsednik Hrvatske. To bi moglo da važi za Gandija, ali na ovim prostorima, posebno među Srbima, važilo je ono njegoševsko iz „Gorskog vijenca” da je najsvetija dužnost „tirjanstvu stati nogom za vrat, dovesti ga poznaniju prava”.
I ovde neki koriste reč ustaša kao sinonim za Hrvata i smatram da je to pogrešno. Bilo je, a i danas ima nemali broj Hrvata, koji su osuđivali i osuđuju zločine u doba NDH. U doba rata ustaška propaganda je bila izuzetno agresivna i naravno – lažna, stvarajući tako lažnu sliku u hrvatskoj javnosti. Išlo se dotle da bi ustaše izvršile zločin nad nedužnim hrvatskim civilima, a onda bi, preko svoje štampe, za to optuživali Srbe. Neki pripadnici ustaškog pokreta bili su zgroženi zločinima svojih drugova, pa su napuštali taj pokret i otišli drugim životnim putevima.
U partizanima je bilo i Hrvata, mahom komunista. Opširnije o svemu iznetom može se pročitati u knjizi Milana Bulajića „Ustaški zločini genocida i suđenje Andriji Artukoviću 1986. godine”.
Miodrag Poleksić,
profesor u penziji, Beograd

Zaboravljeni prvi srpski doktori nauka
Koliko god u nas Srba važi ono o marginalizaciji istinskih vrednosti – „visoko drvo premestiti u kraj njive da ne smeta”, još češće, nažalost, događa se i potpuni raskid s takvima, koji nisu imali sreće da dugo žive, „brz odlazak, još brži zaborav”. Primera je mnogo i u daljoj i u bližoj prošlosti. Povodom 160 godina od smrti zaboravljenog srpskog pesnika Petra Protića Sokoljanina (1827–1855), pisali smo u časopisu „Horizont” pre nekoliko godina. On je bio prvi doktor nauka iz Zapadne Srbije (Azbukovice). Na univerzitetu u Hajdelbergu doktorirao je 1854. pravo i državne nauke („oba prava”). Bio je suosnivač i istaknuti član ondašnje revolucionarne Družine mladeži srpske, a pesme ovog pesnika na prelazu iz klasicizma u romantizam bile su recitovane i bio je slavljen jednako Branku Radičeviću. Njegovi rodoljubivi stihovi govoreni su pred velike borbe, radi podizanja borbenog duha i morala srpskih vojnika sve do Velikog rata 1914. godine, kada pada u zaborav. Sarađivao je s mnogim istaknutim ličnostima svog vremena, pa i sa Vukom Karadžićem. Kao urednik i najvredniji saradnik, ostavio je nekoliko brojeva znamenitog almanaha „Neven-sloge”. Osnovao je i biblioteku uz taj časopis, kojoj su svoje i tuđe knjige poklanjali tadašnji najugledniji pisci. Iako siromašan, bio je prenumerant mnoštva vrednih knjiga, kupovao ih je i sakupljao i slao u narod radi prosvećenja.
Slična sudbina zadesila je i istoričara Vasilija S. Markovića (1882–1920) na početku prošlog veka. Rođen je u Stranjanima kod Prijepolja u tadašnjoj Osmanskoj carevini, a kao najbolji đak osnovne škole, od Kraljevine Srbije dobija stipendiju (blagodejanje) za nastavak školovanja u Solunu, Skoplju i Beogradu. U Skoplju je 1901. godine, zajedno s profesorima i drugim istaknutim Srbima, učestvovao u osnivanju i radu srpskog kulturnog društva Srpsko kolo. Već na Velikoj školi u Beogradu profesori ga uključuju u aktivan naučno-istorijski rad, da bi 1909. na Beogradskom univerzitetu odbranio i doktorsku disertaciju Pravoslavni manastiri po srpskoj zemlji. Predsednik ispitne komisije bio je dekan Filozofskog fakulteta, čuveni Mihajilo Petrović Alas. Svoju disertaciju je odbranio i njegov kolega Radosav Jovanović, tako da su njih dvojica bili prvi doktori istorijskih nauka na domaćem, srpskom univerzitetu. Ali, zbog nastupajućih sedam ratnih godina (1912–1918) nisu uspeli da objave svoje doktorske radove i konačno budu promovisani.
Kao prvopozivac, Vasilije je prošao sva tri rata – balkanske s Turskom i Bugarskom i Veliki rat – u kojima je unapređen i činom i odlikovanjem. Prošao je golgotu Albanije, a posle oporavka na Krfu postavljen je za komesara srpsko-engleske bolnice u Benici. Posle požara u Solunu, u kojem je izgoreo i njegov stan, a s njim i cela njegova naučna biblioteka, 1917. godine je poslat u diplomatsko poslanstvo u Atinu, gde se posvetio svom naučnom radu. Njegov izvanredan rad „Jesu li srednjevekovni Srbi smatrali teritoriju Makedonije Bugarskom?”, objavljen i na francuskom i nemačkom, bio je prezentni dokaz koji je pomogao Nikoli Pašiću i tada već jugoslovenskoj delegaciji dve godine kasnije u Versaju, da Makedonija ne pripadne Bugarskoj. Po završetku rata nastavio je profesorsku karijeru u Trećoj beogradskoj gimnaziji, jer je Druga bila porušena tokom bombardovanja Beograda. Konačno, spremio je i svoj doktorski rad za štampanje i objavljivanje, ali kao jedna od poslednjih žrtava pandemije „španske groznice” iznenada umire početkom 1920. godine. Njegov profesor, ugledni istoričar dr Stanoje Stanojević s univerzitetskim kolegama posthumno objavljuje njegovo delo „Pravoslavno monaštvo i manastiri u srednjovekovnoj Srbiji”. I to će ostati prvi i najutemeljeniji naučni rad na tu temu, posle mnogih neuspelih pokušaja pre njega i mnogo poznatijih istoričara (Ruvarac i drugi). Iza Markovića su ostali veliki naučni radovi u vezi s geografsko-istorijskim kartam Balkana, muslimanstvom u Sandžaku, srednjevekovnim odnosima Srbije i Dubrovnika...
Kao naučnik, imao je moto: „Ne želim da polemišem, jer nisam publicista. Hoću da dokazujem, jer sam čovek od nauke!”
Nadam se da će ovakva imena srpske prošlosti i istorije konačno dobiti zasluženo mesto, bar u nazivu neke ulice, ustanove ili manifestacije.
Miša Lazar,
pisac i član Srpske duhovne akademije, Beograd

Vlada kontinuiteta gura zemlju u propast
Nakon pet meseci rada Vlade Crne Gore, skoro je nemoguće pronaći bilo kakvu razliku u njenim ključnim politikama u odnosu na vlade poraženog režima. Izuzev odnosa prema Mitropoliji crnogorsko-primorskoj i prestanka progona i ugrožavanja imovine, sve ostale politike ove vlade su identične tekovinama Đukanovićevog režima:
1. Vlada u celosti nastavlja pogubnu ekonomsku politiku zasnovanu na poraženoj neoliberalnoj dogmi – dezindustrijalizacija, potrošnja (posebno enromno uvećanog parazitskog birokratskog aparata), trgovina i usluge, uvoz i nekontrolisano i bezglavo zaduživanje zemlje.
2. Vlada uz podršku URE i demokrata, zadržava ključne Đukanovićeve kadrove u policiji, tužilaštvu i sudovima koji za šest meseci nisu procesuirali braću Đukanović i njegove ključne saradnike umešane u mnoštvo korupcionaških skandala i pljačku zemlje.
3. Proces demontaže komunističko-mafijaškog režima nije ni počeo. Otvaranje tajnih dosijea Udbe, lustracija i konfiskacija imovine stečene korupcijom i kriminalom nisu u prioritetima vlade.
4. Crna Gora je jedina evropska država koja nema budžet i već šest meseci je u režimu privremenog finansiranja, koji je izrazito ličan sa aspekta korupcije jer sva plaćanja u državi obavlja samo jedan čovek – ministar finansija Spajić. Bez kontrole i uvida javnosti, ni parlamenta.
5. Nije procesuiran nijedan od velikih državnih švercera cigareta i droge i poslovi tranzita se nesmetano nastavljaju i pod ovom vladom.
6. Vlada dosledno (ponekad i previše dosledno) sprovodi istu spoljnu politiku kao i Đukanovićev režim, što dodatno pogoršava naše odnose sa velikim silama, kakve su Rusija i Kina.
7. Neshvatljivim spajanjem Ministarstva finansija i Ministarstva za rad i socijalnu politiku, vlada je nastavila istu neefikasnu, nepravednu i skupu socijalnu politiku bez neophodnih reformi.
8. Vlada nastavlja politiku podrške tajkunima bivšeg režima kroz Investiciono razvojni fond, bez istraga o dubiozi od 500 miliona evra u IRF kroz loše i nenaplative kredite dodeljivane tajkunima DPS-a.
9. Vlada prihvata sve obaveze iz veoma spornog Ugovora o izgradnji deonice auto-puta, koji je po analizama međunarodnih eksperata „naduvan” za minimum 500 miliona evra i sada je verovatno najskuplji auto-put na svetu sa cenom od preko 25 miliona evra po kilometru. Ideju pravne, finansijske i tehničke revizije ovog ugovora ni ne pominju.
10. I ova vlada pod snažnim uticajem antipravoslavnog i globalističkog lobija oko druge familije, nastavlja da Srbiju tretira kao pretnju vitalnim državnim interesima, što je rezultiralo pogoršanjem odnosa i jasnim ekonomskim i razvojnim negativnim posledicama po Crnu Goru.
Vlada nastavlja da vodi zemlju kroz političku, dužničku, bezbednosnu, ekonomsku, socijalnu krizu istim kursem kao prethodni režim.
Zemlji  je neophodno jedinstvo oko bolnih, ali neophodnih rezova koji se moraju napraviti, ako nam je cilj obnova i oporavak zemlje. Nastavak iste politike Đukanovića, koja nas je dovela u skoro bezizlazni položaj i pred bankrot i raspad zemlje, ne može imati drugačiji ishod.
Nastavak politike podela unutar većinskog pravoslavnog korpusa, zabijanja glave u pesak i čekanja da se teški i strukturni problemi sami reše nekim čudom je pogrešna, opasna i nacionalno neodgovorna. Čuda se ne dešavaju. Problemi se rešavaju jasnim planom i spremnošću na težak i naporan rad i žrtve. Za promene i radikalni zaokret potrebno je snažno, hrabro i posvećeno liderstvo i podrška naroda.
Lider Pokreta za promene i poslanik DF-a 

Vojno i političko krilo terora
Kao politički analitičar, sistematski pišem o političkom nasilju i anarhoterorizmu dela opozicije. Posle pronalaska ogromne količine oružja i eksploziva mafijaškog klana Belivuk, postalo je jasno da taj klan nije samo mafijaški, već i teroristički, tj. imao je nameru da se obračuna sa državom. Tezu o terorizmu potkrepljuje količina i vrsta otkrivenog naoružanja (više od 10 kg plastičnog eksploziva, 5 protivpešadijskih mina, 4 bombe, 2 tromblonske mine, 1 tromblonska puška, 1 mitraljez velikog kalibra, 12 automata, 6 snajpera, 10 pušaka, 40 pištolja, i velika količina minicije).
Klan Belivuk je vojno krilo široke grupe koja ima cilj da likvidira predsednika Vučića i da izvrši ili pomogne nasilnu promenu vlasti. Ta grupa ima i političko krilo – finasijere, ideologe, nalogodavce, portparole, zagovornike i podstrekače. Jasno je da je u pitanju unutrašnji terorizam. Onog trenutka kada je država krenula u obračun sa teroristima i mafijašima klana Belivuk, političko krilo klana je krenulo da napada državu i vlasti, i da relativizuje uspeh u borbi protiv terorizma i mafije. U to su se uključili političari iz pojedinih opozicionih stranaka, pojedini tajkuni i njihovi mediji.
Odgovor na pitanje ko čini političko krilo je jasan - svi oni koji unazad godinama prizivaju nasilnu promenu vlasti, sudove revolucije, likvidaciju predsednika Vučića i članova njegove porodice, likvidaciju funkcionera vlasti i SNS, i svi oni koji su organizovali političko nasilje poslednjih godina. Nažalost, u sve su umešani i pojedinci bliski vlasti. Kako nema zaštićenih, i ovi pojedinci su podvrgnuti istrazi (Hrkalović, Kokeza, Vuletić, Papić…). Podsetiću da je predsednik Srbije prisluškivan više od godinu dana, da su dva mafijaška klana htela da angažuju plaćenog ubicu da likvidira Vučića, da je načelnik UKP, 07.02.2021. izjavio da su obaveštajni podaci ukazivali da će biti pokušano izvršenje atentata na predsednika Srbije.
Pozivi na nasilnu promenu vlasti, najave sudova revolucije, pretnje vešanjima, silovanjima, i drugim nasiljem, nasilni protesti, sve to je u punom intenzitetu započelo tek sa povratkom Dragana Đilasa u politiku. Statistika je neumoljiva – ona je kao sneg koji otkriva tragove. Izneću jedan primer. Od kada se Đilas vratio u politiku, početkom 2018., broj napada na prostorije SNS se učetvorostručio. Do tada je bilo deset napada tokom 5 godina (2013. do 2018.), a od 2018. do danas (3 i po godine) je bilo 40 napada na prostorije SNS. Napadnuto je, razlupano, čak i spaljeno, više od 50 prostorija SNS. Neke su razbijane i 4 puta (hronološki): Smederevo (2013.), Bečej, Surdulica, Zrenjanin dva puta, Ćuprija, Voždovac, Kragujevac, Lajkovac, Zvezdara, Rakovica, Požarevac, Sombor, Sevojno, Lazarevac 3 puta, Železnik, Petrovaradin, Novi Beograd, Stari grad 4 puta, Zemun 2 puta istog dana, Novi Sad-Stražilovska, Novi Sad-Podbara, Novi Sad-Centar 2, Čačak, Vračar, Bački Petrovac 2 puta, Bač, Šabac, Mladenovac 2 puta, Bečej, Pančevo, Niš, Palilula (2021.).
Setimo se da Đilasu nasilje nije strano: pretio je i psovao policajca Dejana Stevića, javno je psovao odbornika SRS, Zorana Ognjanovića (to sam lično video), bio je izazivač porodičnog nasilja, naneo je telesne povrede bivšem tastu, za govornicom je fizički nasrnuo na šefa odbornika SNS, Aleksandra Mirkovića, najgrublje je psovao studente na svom protestu, predvodio je nasilni upad u RTS, kada je novinarima prećeno i kada su vređani, pretio je policajcima u civilu da će ostati bez posla, više puta se slikao sa kriminalcima osuđivanim za teška krivična dela (Japanac, Bakić, Dabović), podržao je napad na Skupštinu Srbije, koja je vandalizovana 5 dana, a povređeno je 140 policajaca. O delovanju Dragana Đilasa, svedoče i ova dva skandala. Đilas je 02.02.2021. optužio Zapad  da 9 godina podržava navodni Vučićev neofašizam u Srbiji, a 19.04.2021. izvređao je posrednike Evropskog parlamenta. Ovim je Đilas sebe i svoju stranku svrstao u korpus antievropskih stranaka, stekavši pri tom ogromno bogatstvo.
Narodni poslanik SNS-a
    </div>
    <div id="magazin">
Spasao milione knjiga i – uspomena
Porodici Lazić knjige su svetinja. Naprosto su im u genima. Još početkom 18. veka sveštenik Mihailo Lazić ih je sakupljao, a 1882. Aleksandar Lazić otvara biblioteku „za korišćenje javnosti”. Njegov sin Luka otišao je korak dalje u ljubavi i poštovanju prema pisanoj reči: ušio je knjige u gunj i tako ih preneo preko gudura Albanije. Za vreme Drugog svetskog rata po cenu gladi odbijao je da proda nacionalno blago, a kad su ratni bubnjevi utihnuli, knjige i druga vredna dokumenta zakopao je u vinogradu kako ih nova vlast ne bi otela.
Na tim temeljima, njihov potomak Viktor Lazić 2009. otvara biblioteku, a tri godine docnije osniva „Adligat”, Udruženje za kulturu, umetnost i međunarodnu saradnju.


Viktor sa priznanjem ,,Dobročinitelj”


„Adligat” više od muzeja
Naš sagovornik je advokat, književnik, bibliofil, filatelista, svetski putnik, numizmatičar. Vredan i agilan gotovo do savršenstva. Zahvaljujući njemu, njegovim saradnicima i članovima, „Adligat” je sada daleko više od jednog udruženja, muzeja ili zbirke legata. Sve njih ujedinjuje ljubav prema knjizi i kulturi.
– Upravo tako – potvrđuje u razgovoru za „Magazin”.
– Postavili smo nove temelje srpske kulture koji će se, udruženim zadužbinarstvom, brinuti o porodičnim i značajnim pojedinačnim zaostavštinama, ali i promovisati multikulturalnost, raznovrsnost i toleranciju, s bogatom svetskom zbirkom knjiga i predmeta.
Počeo je skromno, ali je brzo stekao poverenje kod darodavalaca. Mnoge poznate ličnosti ili njihova rodbina, prijatelji beskrajno su u njega imali poverenje kad su mu poklanjali unikatne knjige, delove nameštaja, lične, izuzetno drage predmete. Jednostavno, znali su da to ide u prave ruke, kod čoveka koji je celog sebe podario plemenitom radu. Išla je vest o čestitosti od usta do usta, svi su biranim rečima govorili o udruženju, telefon je neprestano zvonio, a Viktor je s ukućanima i prijateljima prihvatao vredne darove. Danas u fondovima udruženja ima oko dva miliona predmeta i više od milion knjiga iz 90 zemalja, od čega više desetina hiljada rariteta iz Srbije i sveta.
– Veliki deo izuzetno dragocenog materijala lično sam nabavio, direktno spasavajući od uništenja – priseća se svakojakih poduhvata. – Pojedinci su mi potpuno verovali, dozvolivši da preuzmem i brinem o njihovim najvećim dragocenostima koji imaju nacionalni, a neretko i svetski značaj. Događalo se da važne srpske rukopise i predmete spasavam iz udaljenih zemalja (Ruski daleki istok, Amerika) i da ih, uz veliku muku, vratim u zemlju.

Viktor u društvu Matije Bećkovića

Besane noći i dani puni samopregornog rada lagano su počeli da daju rezultate. Proteklih desetak godina Viktor je sa svojim timom spasio od uništenja oko milion knjiga, a poduži je spisak arhiva i biblioteka važnih ličnosti koje bi, da se on nije pojavio i blagovremeno reagovao, sasvim sigurno bile uništene i rasformirane.
Knjige je dobijao, ali i davao: najmanje 800.000 je poklonjeno bibliotekama, zatvorima, bolnicama, školama, kovid bolnicama, đacima, profesorima. Brucoši beogradskog Filološkog fakulteta nisu skrivali radost kad im je uručeno 10.000 knjiga.
Čestitost je zaštitni znak udruženja. Svi koji su Viktoru poverili građu na trajno čuvanje znali su da je baš tu sigurno utočište i da će o njoj ne samo predano brinuti već će je videti posetioci Muzeja knjige i putovanja i uporni istraživači. Lazić je sačuvao 70 celih zaostavština (biblioteka i arhiva) i više od 400 delova zaostavština, važnih biblioteka-celina.
– Ako ćemo pošteno, nijedan od ovih legata ne bi bio formiran u drugim institucijama. Uspeo sam da otrgnem od propadanja brojnu arhivsku građu i predmete od prvorazrednog značaja za kulturu i istoriju srpskog naroda –  uveren je naš sagovornik.
Kutak svakom legatu
Dragoceni predmeti čamili su u ormarima, fiokama, na tavanima, u podrumima. Preko prijatelja doznavao je za njih, korak po korak dolazeći do tog neprocenjivog istorijskog blaga. Sad je na sve to ponosan, posebno na legate i zbirke porodica Tartalja, Garašanin, Bešević, Leko i Žigon, ali i značajnih ličnosti poput glumaca Pavla Vuisića i Ružice Sokić, gradonačelnika Beograda Branka Pešića, arhitekte Branka Pešića, akademika Miodraga Pavlovića, književnika Milovana Danojlića, zatim Darka Tanaskovića, Pere Zupca, Ljubivoja Ršumovića, Nikole Kusovca, Joce Vujića, Milana Vukasa i mnogih drugih.
Ovde je i deo arhive Uroša Predića. Među 1.700 dokumenata su i dopisnice Laze Kostića, Steve Todorovića, Stevana Mokranjca, Paje Jovanovića.
A, tek građa koja je prvi put izneta pred sud istorije i oči javnosti. Bilo je i dokumenata za koje je valjalo izdvojiti prilično novca. Nije bilo lako, ali se i u tome uspelo. Zato se sada ovde mogu videti: originalno pismo Hajduk Veljka Petrovića, rukopis petogodišnjeg Mihaila Obrenovića, pisma Nikole Tesle u vezi s bolesnim Pupinom, pisma kralja Milana sinu Aleksandru, nameštaj Obrenovića, srpsko srednjovekovno prstenje iz Prizrena (ovo je poklonjeno – nameštaj porodice Leko), prsten porodica Joce Vujića, povelje Napoleona i Luja 14. To i mnogo toga drugog doprineli su da udruženje i porodica Lazić (tu su Viktorov otac Branislav i majka Gorica) postanu jedan od stubova srpske kulture. Putujući po svetu, u zemlju je doneo više od 200.000 knjiga i brojna dokumenta sa svih meridijana.

Knjiga o Parizu iz lične biblioteke Mihaila Obrenovića

Kad već pominjemo retke, neobične knjige, naš domaćin podseća na neke od njih: Andrićeva „Na Drini ćuprija” na kineskom jeziku, prvi udžbenik za vožnju na Balkanu iz 1898. (za lokomobil), biografija Josipa Broza Tita na tajlandskom, prevedena na zahtev tamošnjeg kralja koju je on delio, jer nikad nije bila u prodaji, lični primerak beležaka Nikole Pašića iz Narodne skupštine 1903. godine, prvo izdanje „Autobiografije” Branislava Nušića s njegovim autogramom, koje su mu prijatelji tajno štampali i poklonili za rođendan. U muzeju se čuva oko 50.000 knjiga s potpisima i svakim danom ih je sve više.
– Još jedan raritet je kod nas – ponosno će naš sagovornik. – Reč je o udžbenicima štampanim za Srbe u Bizerti, u Tunisu, 1918. godine, po pristizanju naših ratnika u ovu zemlju s Krfa. Mnogo mladih vojnika nije pohađalo školu, boreći se i krvareći za otadžbinu. Za njihovo opismenjavanje i učenje štampane su knjige u malim tiražima. Koliko su one značajne, svedoči i potez Britanske biblioteke da digitalizuje oko 50.000 stranica tih knjiga, smatrajući ih vrednim za svetsku istoriju.
Toliko je ovde eksponata i knjiga da priči nema kraja. Dragocena dela i dalje pristižu iz Argentine, Brazila, Engleske, Nemačke, Vladivostoka, Moskve, Tanzanije, Ljubljane, a pre svega iz Srbije.
Viktorov rad krunisan je i nagradama. Najnovija je „Dobročinitelj”, za humane podvige koji su obeležili 2020. godinu. Pre toga poneo je titulu zaslužnog građanina Voždovca, kao čuvar kulturne tradicije. Tu su i „Poseban Đurin šešir”, nagrada fondacije „Rodoljub Nićiforović”, „Temišvarska povelja” i pregršt drugih.
Muzej knjige i putovanja, s unikatima, i „Adligat” svakodnevno rastu, prihvatajući u svoje odaje nove darove i nove članove.
Odnedavno i direktor PTT muzeja
Od kad zna za sebe Viktor je voleo filateliju. Sakupio je najraznovrsniju zbirku filatelije na Balkanu, s velikim brojem starih i retkih maraka. Veliki svetski muzeji pozajmljivali su markice iz njegove zbirke, uključujući i Vojni muzej u Parizu za izložbu povodom 100-godišnjice završetka Prvog svetskog rata, koju je otvorio predsednik Makron. Njegova zbirka ima više od milion markica, s oko 2.000 rariteta. Nedavno je postao direktor PTT muzeja u Beogradu, čime je njegova ljubav prema filateliji krunisana na najlepši mogući način.Antrfile

Viktor sa Halidom, ćerkom Muhameda Hata, tvorca moderne Indonezije

Putopisac s idejom
S putovanja po svetu Viktor je donosio razne predmete, knjige i kulturna dobra poznatih, ali i manje znanih predela i naroda, s idejom da u Beogradu oformi bogatu muzejsku riznicu, kao primer različitih kultura planete. Mnogi predmeti su sada retkost i u zemljama iz kojih su pristigli. Tako posetioci mogu da vide knjigu od svile, ali i na pirinču koja, u slučaju gladi, može i da se pojede, knjigu-lepezu iz Šri Lanke, pa knjigu s Tajlanda od slonovog izmeta. U muzeju su čak i knjige na štapićima od bambusa, kao i one s koricama od ljudskih kostiju!
SALON NOBELOVKI
U muzeju postoji i Salon nobelovki koji je, marta prošle godine, otvoren u organizaciji poverenice za ravnopravnost Brankice Janković. Ovih dana iz Amerike stigle su potpisane knjige četiri dobitnice Nobelove nagrade za književnost: Perl Bak, Nadine Gordimer, Alis Monro i Doris Lesing. Velika zasluga za pristizanje unikatnih knjiga pripada diplomati i članu „Adligata” Milanu Varadinoviću.
Osim njih, čuvaju se i originalna pisma Miloša Crnjanskog koja je, iz Londona, uputio slavnom dečjem pesniku Gvidi Tartalji, kao i originalni rukopisi Milovana Đ. Glišića, jednog od najznačajnijih srpskih pripovedača.
O ZAVADI ZMAJA I LAZE KOSTIĆA
– U našim vitrinama je i „Knjiga o Zmaju” s potpisom Laze Kostića. Zbog te knjige oni dugo nisu govorili, jer je Kostić smatrao, i to javno govorio, da mnoge Zmajeve pesme nisu dovoljno kvalitetne. To je izazvalo buru oprečnih mišljenja i književni skandal. Knjiga je retka, baš kao i Lazin potpis – podseća Lazić.
Kolekcija od 400 primeraka Biblije, među kojima je i ona na srpskom, takođe se čuva u muzeju. Ova Biblija počela je da se štampa u Beču, a posao sa štampanjem završen je 1804. godine u Budimpešti.
    </div>
    <div id="kolumna">
Kako je Radomir na pravdi Boga dobio otkaz
Kad sam doputovao u Moskvu rekli su mi da ću raditi umesto Radomira. On je prebačen u Jekaterinburg a ja sam doveden na njegovo mesto. Imajući u vidu moje skromno znanje ruskog jezika nisam bio siguran kako ću da zamenim kolegu koji je ruski odlično govorio.
Objasnili su mi da se od njega očekivalo da rukovodi finansijskom službom i da bude posvećen poslu. Međutim, ispostavilo se da on za tu poziciju nema dovoljno iskustva ali da nije bio ni spreman na danonoćni rad. Zamerali su mu što u poslu nije pokazivao kreativnost i ličnu inicijativu a radio je samo ono što je morao.
Njegovim odlaskom moj šef je izbio u prvi plan, a meni je bila namenjena uloga čoveka koji prati i pomaže. Brzo sam pokazao spremnost da radim i da sam se zaista posvetio poslu. Uz ranije stečeno radno iskustvo to je bilo dovoljno da pronađem svoje mesto.
Kolege su o Radomiru govorile uglavnom pozitivno a isticali su da je bio posvećen porodici. Svake nedelje je odlazio u crkvu, a nedeljnu liturgiju nije propuštao. Na zidu iznad stola za kojim je sedeo nalazila se slika njegove dece. Prema kolegama se uvek ophodio kulturno, bio je prijatan i nikad prepotentan.


U Jekaterinburgu je dobio novi zadatak, da pomogne svojim iskustvom nabavnoj službi.
Međutim, posle dva meseca dobio je otkaz. Šef mi je rekao da je u pitanju pronevera, ali mi detaljnije ništa nije objasnio.
Posle izvesnog vremena, i ja sam prebačen u Jekaterinburg.
Tamošnje kolege su često negativno pričali o Eduardu, izvesnom Rusu koji je živeo u tom gradu. Upoznao sam tog čoveka ali nisam radio sa njim. Znao sam da je bio blizak saradnik našeg generalnog direktora.

Ipak, iz naše firme je udaljen zbog osnovane sumnje da je potpisao neki ugovor koji je bio loš za preduzeće. Posle toga se saznalo da taj čovek iza sebe ima više krivičnih dela.
Nabavljač mi je jednom prilikom objasnio da je Radomir naručio veću količinu rebraste armature zbog povoljne cene. Ispostavilo se da je na gradilište došlo prilično manje robe nego što je plaćeno. Kontrolom je utvrđeno da su na otpremnicama falsifikovani potpisi magacionera. Naš problem bili su pečati, postavljeni preko svakog od tih potpisa.
Eduard je obećao direktoru da će ispitati slučaj. Posle nekoliko dana on je izašao sa tvrdnjom da je Radomir sve to dogovorio sa prodavcem armature. Direktor je bio nezadovoljan Radomirovim radom u Moskvi i Eduardove tvrdnje bile su kap koja je prelila čašu.
Eduarda i njegovu priču niko nije proveravao, niti je Radomiru rečeno bilo šta. Direktor predstavništva morao je da mu se zahvali na saradnji.

Nekoliko meseci kasnije nabavljač je uspeo da spreči sličnu malverzaciju u kojoj je glavni vinovnik bio Eduard.
Posle toga, svima je bilo jasno da je Radomir lažno optužen i to sa jasnim ciljem. Eduard je znao da Radomir nije imao poverenje direktora i to je iskoristio za svoje planove.
Na žalost, Radomir je ostao zaboravljen. Na njegovu priču već je bila stavljena tačka. Njega, niko nije pominjao. Samo je dobavljač jednom rekao kako je Radomir prilikom odlaska bio prilično zabrinut za egzistenciju njegovo troje dece.
Goran Antonić 
    </div>
<div id="magazin">
Ostala bez 26 miliona dolara nagrade, tiket oprala u mašini
LOS ANĐELES - Amerikanka koja je uplatila dobitni tiket vredan 26 miliona dolara u predgrađu Los Anđelesa nije to mogla da dokaže i pred kamera koje su je snimile zbog čega će dobitak biti doniran državnim školama.
Kako američki mediji pišu, žena (40) oprala je u mašini za veš pantalone u kojima ostao loto tiket, te je potvrda o dobitku vrednom 26 miliona dolara bila uništila, prenose americki mediji.
Dobitni tiket „Super loto plus” prodat je u radnji u Norvoku, predgradu Los Andelesa u novembru 2020. Dobitnik je imao rok do 13. maja da sa tiketom dođe po nagadu, ali se to nije desilo.
Menadžer pumpe Frank, gde je tiket kupljen, rekao je medijima da je video nadzor zabeležio kupovinu zlatne karte pred samo izvlačejne koje je bilo 14. novembra.
Zakon kaže da se dobitak mora podići u roku od 180 dana.
Njujork post dodaje da čak i da su snimci to potvrdili oni ne bi bili dovoljan dokaz za isplatu dobitka, što je potvrdila i portparolka Državne lutrije Kalifornije Keti Džonston, navodeći da je dobitniku potreban ubedljiv suštinski dokaz da je listić njegov.
U slučaju da nema potvrđenog dobitnika novac se deli državnim školama u Kaliforniji, naveli su organizatori u saopštenju i dodali da se čeka odluka nadležnih kojima su snimci prosleđeni, prenosi Tanjug.
U međuvremenu, prodavac dobitnog listića osvojio je nagradu od 130.000 američkih dolara, što je uobičajeno pravilo lutrije.
Mediji navode da je izuzetno retko da se dobitnici Državne lutrije Kalifornije ne jave.

Španija ograničila brzinu vožnje u gradovima na 30 km na sat
Španija je smanjila dozvoljenu brzinu vožnje automobilima u gradovima sa 50 na 30 kilometara na sat kako bi smanjila broj mrtvih u saobraćajnim nesrećema.
„Manje brzine, više života u gradu”, poruka je pod kojom je uvedena nova mera.
Vlasnici automobila u velikim gradovima poput Madrida, Barselone, Bilbaoa i Sevilje naišli su u već na znakove s označenim brojem 30.
Kada automobil vozi brzinom od 50 kilometara na sat rizik od smrtnosti pri nesreći je 90 odsto, a kada vozi brzinom od 30 kilometara na sat iznosi samo 10 odsto, saopšteno je.
Ideja o smanjenju brzine u španskim gradovima pojavila se 2010. godine. Od 2013. je uveden pilot projekat u više gradova, koji je potvrdio očekivanja o manje smrtnih slučajeva.
Evropska komisija, izvršno telo Evropske unije, predložila je plan čiji je cilj  "nula smrtnih slučajeva u saobraćajnim nesrećama 2050. godine".

Tojota jaris – Automobil godine
Žiri za izbor Automobila godine 2021, Asocijacije automobilskih novinara Srbije, glasanjem je izabrao pobednika - „tojotu jaris“.  Članovi žirija imali  su priliku da kandidate isprobaju u različitim uslovima vožnje. U konkurenciji za najboljeg ove godine bili su i „dačija sandero stepvej“, „audi A3“ i „seat leon“. Jedini kandidat za eko automobil godine bio je „fijat 500 - mild hibrid first edišn“.
„Tojota jaris“ proglašena je nedavno i za evropski automobil godine za 2021. godinu. Očigledno da je „jaris“, i kod naših novinara, prepoznat po dizajnu, dinamičkim svojstvima i vodećoj sigurnosti u klasi.

U Bocvani umrlo 39 slonova, naučnici ne znaju zašto
U prva tri meseca u Bocvani je umrlo 39 slonova, a naučnici još ne znaju uzrok smrti ovih velikih životinja.
Misteriozne smrti su se dogodile i rezervatu Moremi gejm, u severnom delu zemlje, skoro 100 kilometara od regiona Okavango Delte, gde je oko 350 slonova umrlo u maju i junu 2020. godine, prenosi Sajens njuz.
Zbunjeni naučnici su pozvali na temeljnu istragu povodom smrti slonova, dok vlada šalje različite poruke o uzroku smrti.
Antraks i bakterijske infekcije su otpisane kao moguć razlog smrti, ali se „i dalje vrše laboratorijske analize”, navelo je ministarstvo Bocvane za očuvanje prirode i nacionalnih parkova.
Međutim, prema preliminarnim rezultatima, 39 slonova je umrlo najverovatnije zbog istih sijanobakterijskih otrova, koji su i prošle godine izazvali smrt slonova, rekla je Filda Kereng, ministarka za životnu sredinu, očuvanje prirodnih resursa i turizam, prenosi Tanjug.
Bocvana i okolne zemlje na jugu Afrike imaju dogovor prema kojem slonovi mogu da prelaze granice tokom migracija.
Bocvana je dom oko 130.000 afričkih slonova.

Izložba „Priroda Srbije”
Tokom manifestacije „Muzeji za 10”, koja se održava od 12. do 18. maja pod sloganom „Budućnost muzeja: Nove ideje, nove prakse” u 50 gradova i mesta širom Srbije, u više od 90 muzeja i drugih institucija, Zavod za zaštitu prirode Srbije izložbenom postavkom „Priroda Srbije” predstavio je jedinstvenost prirode Srbije u svetskim okvirima.
– Pozivamo naše sugrađane da posete Zavod i tokom obilaska izložbene postavke „Priroda Srbije” saznaju zašto je Srbija jedan od 153 centara svetskog i šest centara evropskog biodiverziteta, poručuju iz ove ustanove uz napomenu da u našoj zemlji, na prostoru koji zauzima svega 0,82 odsto evropskog kontinenta, živi 18,6 odsto vaskularne evropske flore, takozvanih „viših biljaka”. U fauni kičmenjaka prednjače ptice sa zastupljenošću od 66 odsto.
Veliki broj različitih tipova staništa, od submediteranskih do subarktičkih, omogućio je prisustvo raznovrsnog biljnog i životinjskog sveta. To je inspirisalo autore izložbe „Priroda Srbije” da predstave tipove ekosistema naše zemlje, i to kroz postavke: barskog, livadskog, šumskog lišćarskog, šumskog četinarskog i ekosistema klisura. Zatim vrste zaštićenih područja u Srbiji i vrednosti nacionalnih parkova Tara, Fruška gora, Kopaonik, Đerdap i Šar planina.

Raznovrsnost minerala, stena i paleontoloških nalaza, od kojih izdvajamo eksponate stepskog mamuta, posebno su interesantni.
Autori skreću pažnju i na ugroženost flore i faune na primeru vrsta iz Crvene knjige flore Srbije, kao i prepariranih životinja iz sveta ptica i sisara. Od ptica predstavljeni su primerci izuzetno ugroženih vrsta, kao što su orao krstaš, sivi soko, orao belorepan, prdavac, modrovrana, vuga, više vrsta čaplji i mnoge druge ptice.
– U insektarijumu je predstavljeno bogatstvo sveta insekata, kako u našoj zemlji, tako i svetu. Tu je najveći leptir na svetu, zatim pustinjske škorpije i bube, kao i najzanimljivije vrste pravokrilaca, tvrdokrilaca i drugih buba koje naseljavaju naše prostore, napominju u Zavodu.
Šumsko bogatstvo je posebno „poglavlje”. Raznovrsnost drvenastih vrsta Srbije pokazana je na primeru preseka stabala pojedinih četinara i lišćara od ukupno 63 vrste.
Na izložbi je predstavljen i živi svet koji naseljava vode Srbije, ugrožene ribe i rakovi, na primeru morune, rečnog raka i drugih vrsta.
Posetiocima se pruža prilika da upoznaju i vrste koje su se doselile sa drugih kontinenata i sada potiskuju iz prirode naše domaće, kao što su američki somić, sunčanica, kalifornijska kornjača i druge.

Sakupljanje biljaka i životinja iz prirode za neke je unosan posao. Na izložbi su predstavljene vreste koje se štite kroz kontrolu sakupljanja i prometa (lekovito bilje i šumski plodovi). Takođe i neke od zabranjenih alata i sredstava u ribolovu, kao i izdanja Zavoda o prirodi naše zemlje i njenoj zaštiti.
Tokom manifestacije predviđena su i dva tematska programa: „Ugrožene ptice Srbije” – u cilju predstavljanja ptica koje se zbog ugroženosti nalaze u Crvenoj knjizi ptica Srbije, u periodu od 12 – 14. maja, od 12:00 – 15:00 časova. Drugi se odnosi na „Drvenaste vrste u Srbiji” – u cilju objašnjenja koje su vrste domaće, tj. autohtone, a koje su donesene sa drugih kontinenata, a danas su široko rasprostranjene u prirodi naše zemlje, u periodu od 17 – 18. maja, od 12:00 – 15:00 časova.
Izložbena postavka i tematski programi su u prostorijama Zavoda u Beogradu (dr Ivana Ribara 91, Novi Beograd), a ulaz je besplatan.

U Indiji grom ubio krdo od 18 slonova
U severoistočnoj indijskoj državi Asam pronađeno je 18 mrtvih slonova, a državni zvaničnici saopštili su da su oni stradali od udara groma u zaštićenom rezervatu Kandoli u Nagaonu.
Lokalno stanovništvo je obavestilo vlasti nakon što su pronađeni leševi životinja, javlja Bi-Bi-Si.
U Indiji ima više od 27.000 azijskih slonova, od kojih je oko 21 odsto u Asamu.
Ovo je prvi put posle 20 godina da je u Asamu istovremeno stradalo toliko slonova, navodi Tanjug.
Državni zvaničnici izrazili su zabrinutost zbog ovog slučaja i najavili istragu.
</div>
<div id="vesti">
Milo Đukanović: Crna Gora i Kosovo dele zajedničku evropsku viziju
Crna Gora i Kosovo dele želju za dobrosusedstvom, stabilnošću regiona i zajedničku evropsku viziju na dobro građana dve države, izjavio je crnogorski predsednik Milo Đukanović.
Naveo je da je imao veoma sadržajan razgovor sa predsjednicom Kosova Vjosom Osmani, u susret samitu Brdo–Brioni.
„Uz zahvalnost za poziv da posjetim Kosovo, radujem se nastavku razgovora na Brdu kod Kranja”, objavljeno je na Tviter nalogu predsjednika, prenose podgoričke Vijesti.

Dodik: Republika Srpska brani svoju autonomiju, ne teži secesiji
BANjALUKA – Srpski član Predsedništva BiH Milorad Dodik izjavio je u Atini da Republika Srpska pokušava da odbrani svoj status i autonomiju, da ne teži secesiji i da se isključivo zalaže za poštovanje izvornog Dejtonskog mirovnog sporazuma.
Dodik, predsedavajući Predsedništva BiH, rekao je na šestom Delfi ekonomskom forumu da u BiH postoji konsenzus o evropskim integracijama, ali da je potrebno prvo raditi na mnogim ekonomskim i političkim parametrima, prenela je RTRS.
„Ne možemo da govorimo o evropskom putu, a da ne govorimo o aktuelnoj političkoj situaciji u BiH. Mnogi smatraju da BiH ima sistemsku grešku u smislu svog postojanja i u vezi s tim postoje različita mišljenja”, kazao je Dodik, javlja Beta.
Prema jednom od tih mišljenja, naveo je, potpisivanjem Dejtonskog sporazuma u BiH je počeo proces integracija, dok druga idu u pravcu stvaranja unitarne zemlje.
„Treća idu ka tome da je potrebno sačuvati svu autonomiju, a četvrta da BiH treba da se raziđe mirnim putem”, kazao je Dodik.
Naveo je i da u svetu ne postoji zemlja u kojoj Visoki predstavnik odlučuje o unutrašnjim pitanjima, i dodao da je međunarodna zajednica u BiH posredstvom te institucije nametnula mnoge reforme koje ne daju nikakav efekat.
„Zbog svega toga, BiH je danas znatno složenija zemlja, a mnogi smataraju i da je propala zemlja, čak i zemlja zamrznutog konflikta, koja ne može da nađe bazični unutrašnji konsenzus”, rekao je Dodik.
On je kazao da nije siguran da za BiH postoji mesto u EU, ocenivši da u okviru Unije postoje dvostruki standardi. Kao primer je naveo Severnu Makedoniju, za koju je rekao da je „ispunila sve uslove, a još čeka na članstvo”.

Crna Gora od 1. jula uvodi akcizu na sladoled
U Crnoj Gori će od 1. jula biti značajno povećane akcize na duvanske proizvode, alkoholna pića, a biće uvedena i akciza na sladoled.
To se predviđa Predlogom zakona o izmenama i dopunama Zakona o akcizama koji je utvrdila vlada u četvrtak „u cilju suzbijanja negativnih efekata koje upotreba duvanskih proizvoda, alkoholnih pića i proizvoda sa dodatkom šećera imaju na zdravlje građana”, saopšteno je iz vlade.
Izmenama se predlaže povećanje akcize za fino rezani duvan sa 45 evra po kilogramu na 55 evra, za drugi duvan za pušenje sa 25 evra na 35 evra po kilogramu, a za nesagorevajući duvan, za koji se akciza plaća po kilogramu neto mase, predlaže se povećanje na 70 odsto minimalne akcize, prenosi RTCG.
Predloženim zakonom planirano je povećanje akcize na gazirana pića sa 25 na 35 evra po hektolitru i uvođenje akcize na proizvode od šećera, kakao i sladoled koja bi se plaćala u iznosu od 0,6 evra po kilogramu.
Planirano je povećanje visine akcize na pivo sa pet na sedam evra po zapreminskom sadržaju alkohola na hektolitar piva, kao i na penušava vina sa 35 na 40 evra po hektolitru, te uvođenje akcize na ostala nepenušava fermentisana pića od 35 evra po hektolitru.
Povećanjem akcize na duvan i duvanske proizvode i uvođenjem novog akciznog proizvoda došlo bi do povećanja prihoda budžeta za oko 16,8 miliona evra, navodi Tanjug.

„Brzi odgovor 21": Američki vojnici danas stižu u Sarajevo
Na sarajevskom aerodromu danas će biti organizovan doček američkih vojnika koji će učestvovati u bilateralnoj vežbi „Brzi odgovor 21”, najavljeno je iz Ministarstva odbrane BiH.
Američke vojnike dočekaće ministar odbrane Sifet Podžić, ambasador SAD u BiH Erik Nelson, zamenik načelnika Zajedničkog štaba Oružanih snaga BiH, brigadni general Ivica Jerkić, i komandant Štaba NATO-a u Sarajevu, američki brigadni general Erihk Folkestad, prenosi portal Klix.
Oružane snage BiH realizuju završne pripreme za predstojeću bilateralnu vežbu sa Oružanim snagama SAD „Brzi odgovor 21”.
Vežba će biti održana u drugoj polovini maja, u okviru multilateralne vežbe „Branilac Evrope 21”, a u organizaciji američke Komande kopnenih snaga za Evropu i Afriku (USAEUR-AF), navodi Tanjug.
Vežba će biti održana na poligonima za obuku Oružanih snaga BiH Manjača i Glamoč i na lokaciji kasarne i aerodroma „Dubrave”.

Betovenova Treća simfonija za devet muzičara
Čuvena Betovenova Treća simfonija poznata pod imenom „Eroika” našla se na repertoaru devet muzičara Beogradske filharmonije, koji su koncert priredili u sali svog zdanja na Studentskom trgu. Oni su ovu kompoziciju odsvirali u neobičnom aranžmanu prerađenom za nonet.
Originalna „Eroika”, kako kažu filharmoničari, bila je pravi „bum” u simfonijskoj muzici početkom 19. veka. Imala je do tada najduže vreme trajanja, a obično je izvodi sastav od šezdesetak muzičara. Međutim, ovoga puta na iznenađenje publike u kamernoj atmosferi izvelo ju je njih devetoro.
Beogradska filharmonija je specijalno za ovu priliku obezbedila notni materijal od ansambla „Natali”, tvorca prerade koja nailazi na odlične kritike stručne javnosti širom sveta. Tako se, tvrde izvođači, posle mnogo meseci jedna ozbiljna simfonija ponovo našla ispred njih.
– Mnogo puta smo svirali „Eroiku” i ona je uvek ogroman izazov. Ali najveći od svih je odsvirati je sa samo devet svirača. Razlika od „originala” je u tome što svaka deonica sadrži dodatne muzičke fragmente. Betovenov izraz, duh i nepresušna muzikalnost su uvek tu, čini se još izraženije nego inače – objasnila je violinistkinja Mirjana Nešković.
Pored nje, članovi noneta su Ivana Uzelac, viola, Katarina Stanković, violončelo, Boban Stošić, kontrabas, Stana Krstajić, flauta, Boban Pešić, oboa, Veljko Klenkovski, klarinet, Nenad Janković, fagot, i Nikola Ćirić, horna.

Umetnička dela za „Jugoeksport” stečajna masa, za grad kulturno dobro
Umetnička dela iz stečajne mase „Jugoeksporta” proglašena su za kulturno dobro, a grad će na sve moguće načine sprečiti njihovo iznošenje iz Srbije, rekao je Goran Vesić, zamenik gradonačelnika, a preneo Beoinfo.
Reč je o 148 dela likovne umetnosti iz „Jugoeksporta” koja su nedavno oglašena za prodaju, i to za nešto manje od 10.500.000 dinara iako je procenjena vrednost bila oko 20.000.000. To je, prema Vesićevim rečima, problematično, jer „stečajna upravnica prodaje slike kao da su nameštaj ili frižider”.
– Među tim slikama nalaze se dela Petra Lubarde, Nedeljka Gvozdenovića, Mila Milunovića, Stojana Aralice, Grigorija Vozarevića, Peđe Milosavljevića, Miće Popovića i mnogih drugih slikara. Slike nikako nisu nevažne za našu kulturu i muzeje – rekao je Vesić. On je dodao da je na osnovu Zakona o kulturnim dobrima Muzej grada Beograda celu ovu kolekciju po hitnoj proceduri proglasio za kulturno dobro, da je o tome obaveštena Agencija za licenciranje stečajnih upravnika, kao i stečajni upravnik i Privredni sud.
– Sada će sa ovim delima morati da postupaju drugačije. Neće moći da budu izneta iz zemlje i moraće da ih ponude prvo nama, čak i ukoliko budu organizovali zakazanu licitaciju, što nadam se neće uspeti. Osam njih se već prijavilo za učešće na licitaciji i moja poruka im je da ne troše novac bespotrebno. Grad će naći način da te slike nikada ne budu u privatnim kolekcijama, već u muzeju – istakao je Vesić.
On je dodao i da je proteklih decenija na stotine umetničkih dela izneto iz zemlje i da se prodaju na aukcijama širom sveta.
– Nedavno je organizovana prodaja delova sobe kralja Aleksandra Obrenovića i Drage Mašin, a da niko od naših nije ni probao da dođe do njih i da pokuša da ih vrati u Srbiju. Niko ne kontroliše umetnička dela koja su razni muzeji dali na korišćenje raznim državnim institucijama, čak sam siguran da su neka i zamenjena. To je skandal, a kako smo se ponašali prema umetničkim delima najbolje pokazuje slučaj „Jugoeksporta” – naveo je Vesić i istakao da želi da se prekine iznošenje umetničkih dela iz Srbije ukoliko su za njih zainteresovani naši muzeji.
Afera sa slikama iz „Jugoeksporta”, kaže Vesić, nije jedina, pa će zato Agenciji za licenciranje stečajnih upravnika biti upućen zahtev da se izvrši popis svih umetničkih dela u svim firmama, kako bi ona bila u srpskim muzejima i tako postala dostupna javnosti.
– Podnećemo čak i krivične prijave, i protiv stečajne upravnice i svakog drugog ko je učestvovao u ovome, jer ovo je skandal. Interesuje nas šta je sa ostalim slikama i zašto je odlučeno da se prodaje cela kolekcija. Mislimo da je to zato što su neke od tih slika veoma vredne. Hteli su to da sakriju i da ih prodaju sve odjednom, kao da se radi o kancelarijskom materijalu. Ovo je istorija Beograda i Srbije, ovo je naše slikarstvo. Ne shvatam kako im nije palo na pamet da pitaju Narodni muzej ili Muzej grada da li su zainteresovani – rekao je Vesić.
Ako sporna licitacija slika bude održana, grad će na nju otići, ističe zamenik gradonačelnika.
– Ponovo ćemo tamo upozoriti one koji ih kupuju da im je to „đavolja rabota” i da slike ne mogu da iznesu iz zemlje, a to im je i bio plan, da se napolju prodaju jer ovde ne mogu da postignu tu cenu. Sada su slike kulturno dobro i zato je nemoguće da to urade. Muzej grada uplatio je depozit kako bismo mogli da uđemo i vidimo slike, s obzirom na to da to do sada nismo mogli – naglasio je Vesić.
Jelena Medaković, direktorka Muzeja grada Beograda, veruje da aukcije ipak neće ni biti.
– Za slučaj da se ona održi, spremni smo da učestvujemo baš kao i ostali privatni kolekcionari ili građani koji će se tamo pojaviti. Imam jedan originalni katalog iz 1973. godine u kojem piše da je kolektiv tadašnjeg „Jugoeksporta” poklonio i formirao svoj legat ustanovi Muzeja grada Beograda. Ono što je najvažnije, tada su slike nabavljene narodnim novcem i verujem da, i pored ogromne vrednosti koju slike imaju, one pripadaju narodu i javnoj svojini i želim da budu javno dostupne – istakla je Medakovićeva.
Vesić je poručio da su ova umetnička dela slikana, popisana i da će grad uraditi sve da ostanu u Srbiji.

Pomoć građanima u borbi protiv depresije na Trgu Republike
Klinika za psihijatrijske bolesti „Dr Laza Lazarević” sutra će na beogradskom Trgu Republike, povodom Međunarodnog dana porodice, organizovati pružanje podrške građanima kroz testove na depresiju, anksioznost i demenciju.
Kako se navodi u saopštenju Klinike, od 10 časova svi građani moći će da pitaju stručnjake i dobiju savete iz oblasti mentalnog zdravlja koje je zbog pandemije u poslednjih godinu dana najviše pogodilo adolescente, prenosi Tanjug.
Klinika će uz podršku Ministarstva zdravlja u sklopu projekta #KAKO SI promovisati i novi broj 0800 - 309 - 309, opcija 3 za pomoć adolescentima koji će biti dostupan 24 sata, sedam dana u nedelji, dodaje se u saopštenju.

Počinje uređenje Petog parkića
Zamenik gradonačelnika Beograda, Goran Vesić izjavio je danas da počinje uređenje Petog parkića na Lionu.
Radovi će početi u ponedeljak, 17. maja, i trajaće do kraja septembra, tako da će građani tog dela Beograda posle 13 godina konačno dobiti svoj park.
„Sve je počelo 2008. godine kada je Grad Beograd prodao ovu parcelu privatnom investitoru. Posle protesta građana, tadašnja gradska vlast je zaustavila gradnju, ali je Peti parkić ostao u vlasništvu privatnog investitora. Tako su prevarili i građane koji nisu dobili uređen park i privatnog investitora koji nije dobio drugu parcelu da gradi, kako mu je obećano”, rekao je Vesić, prenosi Tanjug.
On je naveo da je prošle jeseni pregovarao u ime Grada Beograda s privatnim investitorom i on je pristao da pokloni parcelu Beogradu. Vesić je dodao da na taj način gradska vlast i građani zajedno uređuju grad, kako bi postao bolje mesto za život svih ljudi.

Delovi Starog grada danas bez vode
BEOGRAD - Danas će od 8.00 časova do ponoći bez vode ostati građani u delu beogradske opštine Stari grad, a razlog je stavljanje u funkciju novopoloženog cevovoda na toj opštini.
Bez vode će ostati potrošači u bloku oivičenom ulicama Dubrovačkom, Dunavskom, Braće Baruha i Despota Đurđa.
Za najnužnije potrebe za pijaćom vodom obezbeđene su auto-cisterne.
</div>
<div id="kultura">
„Demokratija” ‒ savremen i svevremen komad
Predstava „Demokratija” ruskog autora Josifa Brodskog u režiji Veljka Mićunovića „prati” predsednika i ministre jedne države suočene s nalogom da implementiraju demokratiju. Poklonici scenske umetnici videće je premijerno sutra uveče od 19.30 sati na maloj sceni „Predrag Pepi Laković” Beogradskog dramskog pozorišta, koja će ponovo biti otvorena, posle 13 meseci pauze zbog pandemije. U sali će biti dozvoljeno prisustvo 80 gledalaca.
„Demokratija” je urađen u koprodukciji sa Novosadskim pozorištem (Ujvideki Szinhaz). Mićunović potpisuje i adaptaciju teksta sa dramaturgom Slobodanom Obradovićem, scenograf je Marija Kalabić, kostimograf Jelena Stokuća, a kompozitor Irena Popović Dragović.
‒ Predstava kreće iz jedne gotovo gogoljevske situacije, naloga, naredbe da je u jedno društvo potrebno implementirati demokratiju. Ta država je utopistička kako oni vole da je zovu, ali i, kako sam Brodski kaže, vrlo autoritarna. Mi svedočimo setu scena, poglavlja na putu demokratizacije jednog društva, a pitanje je da li je to danas moguće u sistemu vrednosti koji je postao amoralan ‒ objašnjava Veljko Mićunović uz komentar:
‒ Predstava pokušava da svakom od nas servira da krene iz svog dvorišta, od čišćenja svoje bašte, jer čini mi se da je negde početak rešenja problema da svako od nas preuzme deo krivice. Akteri predstave su predsednik i ministri države koji su izgradili svoj sistem, koji je trajao mnogo stotina godina. Scene su u fragmentarnom kontekstu dramaturgije, ali priča je vrlo realistična. Prati se razvoj likova, ta anksioznost, taj bes, taj teret, neizdrž. To je jedna surova mašina koja ih melje.
Komad je savremen i svevremen, tako smo se i bavili temom. Mislim da smo dužni Brodskom da to posmatramo jako široko. To nije priča koju prepoznajemo samo u Srbiji i postjugoslovenskim prostorima, nego seže duboko i u Evropu i u Ameriku.
Što se tiče stila, kako je primetio reditelj, poigravali su se sa groteskom koja je jako atraktivan žanr, a te situacije, baš zbog prepoznavanja gledalaca u njima, biće i duhovite, provejavaće smeh, koji će u nekim trenucima postati vrlo gorak. ‒ Razmišljamo o demokratiji, njenim postulatima, da li su oni danas primenjivi, da li je zloupotrebljavamo, da li se samo busamo njome u prsa, ne čineći ništa konkretno i da li je ona u nekim segmentima zapravo prevaziđena – dodaje reditelj.
Josif Aleksandrovič Brodski (1840‒1996), autor dela „Demokratija” bio je ruski pesnik i esejista jevrejskog porekla, dobitnik Nobelove nagrade za književnost 1987. godine.
Glumačku ekipu predstave „Demokratije” čine Ozren Grabarić, Ivana Nikolić, Tamara Aleksić, Gabor Pongo i Arpad Mesaroš.
Stiže specijalni gost
Beogradsko dramsko pozorište ne prestaje da iznenađuje svojim novim iskoracima. Tako je za danas najavilo specijalnog gosta na konferenciji za medije, a kako saznajemo, biće to nemački reditelj koji će prvi put režirati izvan granica zapadne Evrope. Uprava BDP-a zbog ugovora drži njegovo ime u tajnosti. Reč je o umetniku čiji rukopis naša publika pamti kao jednog od gostiju Bitefa, odnosno reditelja predstave „U Moskvu! U Moskvu!”, sa kojom je gostovao na 45. Bitefu 2011. godine.

Pospremanje sopstvenog uma je veština
Svi žele da se vrate životu kakav je bio pre pandemije, međutim pitanje je da li žele da budu isti oni ljudi kao što su nekada bili ili da nauče nešto od ove pošasti i da ne ponavljaju iste greške. Ukoliko postoji odlučnost u tome da se ne ide istim starim putevima koji su dovde i doveli, postoje praktična rešenja onih koji se bave ljudskim boljitkom i srećom. To mogu da budu knjige za samopomoć, ali i one koje parodiraju upravo ovakvu literaturu, ali imaju sličan učinak: vraćanje osmeha na lice i vere u budućnost, optimističniji pogled na svet, relativizovanje problema nepremostivih naizgled.
Sara Najt je bestseler autorka i antiguru, koja na osnovu sopstvenog iskustva govori o tome šta ne treba raditi da bi se postigla harmonija u životu, a to čini uz sjajan humor i sleng. Njenu knjigu „I za to me zabole, Magija koja menja život”, u prevodu Nevene Andrić, objavila je „Laguna”.
Sara Najt živi u Bruklinu i Dominikanskoj Republici. Pre šest godina dala je otkaz u velikoj firmi, izvoru ogromnog stresa, i počela da se bavi honorarnim radom, što joj je, kako je rekla, „omogućilo da se manje smara zbog zime, sastanaka i konferencijskih poziva, i da svoju energiju štreberke posveti suncu i ispijanju mohita. Radi kao urednica i pisac, kao odlikašica diplomirala je na Harvardu, pre više od 20 godina, gde će sada biti i motivacioni govornik.
„Odjednom sam shvatila da me baš zabole za prodajne sajmove i za biznis-neformalni stil oblačenja, i za ozbiljne političke diskusije me zabole. Prestala sam da prebrojavam radne dane do slobodnih kao zatvorenik koji udara recke na zid ćelije kako bi pratio koliko je kazne odležao. Kad sam se oslobodila jarma korporativne učmalosti, imala sam, naravno, više vremena, kao i slobodu da ga utrošim kako god hoću”, kaže Sara.
Suština njenog antiučenja, koje nekima može da deluje blasfemično, jeste odvraćanje od stvari koje smo radili iz dužnosti i obaveze, a koje su nas činile duboko nesrećnim i unezverenim pojedincima, bez slobodnog vremena i novca, bačenih na pogrešne stvari. Ona preterano zalaganje oko gluposti zove „loženjem”, a pre zauzimanja stava „i za to me zabole” savetuje pospremanje sopstvenog ormana i duha. I doslovno, knjiga „Magija pospremanja koja će vam promeniti život” Mari Kondo, promenila joj je svest, a od nje pozajmila i deo naslova za svoju knjigu. Po savetu ovog priručnika, rešavajući se suvišnih stvari iz ormana i uredno ih slažući, posložila je i svoj mentalni prostor i uvidela koliko se bespotrebnih stvari nataložilo u njenom okruženju, kao i u njenom umu.
„Previše obaveza i previše krša u mojoj glavi”, kako je primetila. Pospremanje sopstvenog uma je veština, tako misli Sara Najt.
Ona je preživela „epsku ložnjavu” povodom organizovanja sopstvenog venčanja, a onda je u nekoliko narednih godina, u svojim tridesetim, prestala da se „pali” zbog sitnica koje su joj išle na živce.
Malo po malo, osećala se bolje kada je pristojno odbijala da se druži sa nekim ljudima iz dužnosti, što joj je dalo više vremena da se zaista posveti osobama i delatnostima koje su u njoj „budile iskru radosti”. Zatim je osmislila program raščišćavanja i preraspodele umnog prostora i metodu „nije mi žao” lepo kazavši sebi: „I za to me zabole”, što je zapravo svesna odluka o tome zbog čega se ne vredi nervirati i paliti, i konačni prestanak „ložnjave” oko toga.
Njena knjiga na praktičan način pokazuje „magiju neloženja” zbog toga šta neko misli, razvrstavanje stvari koje donose radost i onih koje ne zavređuju pažnju. Kako reći „i to me zabole”, a ne povrediti druge, formirati „ložački budžet” za mali broj stvari koje zaslužuju „ložnjavu”. Jer, ipak, suština svega je iskrenost prema sebi i drugima.
Još jedna Amerikanka Mišel Vaks istraživala je stvari koje njene sunarodnike čine srećnima, a o tome je snimila i dokumentrani film. Ona je tokom 2019. godine obišla svih 50 Američkih Država, kako bi otkrila kako Amerikanci postižu osećaj unutrašnje sreće, bez obzira na spoljašnje okolnosti.
„Tokom svog putovanja intervjuisala sam pet stotina ljudi koji su za sebe tvrdili da su srećni, da bih saznala kako oni dolaze do radosti u svojoj svakodnevici. Sve sam dokumentovala u filmu ’Američka sreća’. Često komplikujemo taj osećaj, ali ono što sam otkrila razgovarajući sa mnogim ljudima dobrih navika, jeste da postoji veliki broj sitnica koje istog momenta mogu da povećaju osećaj sreće, ali i da utabaju stazu ka većoj i trajnoj sreći”, objasnila je Mišel Vaks.
Zaključci do kojih je ona došla slični su onima koje je duhovito opisala Sara Najt. Prvo treba napraviti listu stvari koje nas usrećuju, kao i onih suprotnih njima. Tako se stiče uvid u to koliko se vremena troši na dobre i na loše navike, i pruža se mogućnost da se one zamene. Ono što je Mišel takođe otkrila sa svojim sagovornicima jeste da je sreća bila neka vrsta vežbe, koju je valjalo iznova definisati, a da zadovoljstvo nije bilo konstantno, pošto se cilj postigne. Po njenim rečima, važno je svakodnevno stvaranje pozitivnih emocija, nevezanih za neki cilj, kao po nekoj zamišljenoj listi. Tako se realnost i prioriteti polako prilagođavaju rečima i emocijama sa liste.
Sara Najt je na svoju listu „neloženja” stavila i činjenicu da nije jutarnji tip i da ujutru ne funkcioniše najbolje, i u vezi s tim primetila je da joj nije žao. Mišel je u svom istraživanju utvrdila da srećni ljudi jutra ne započinju u žurbi, hvatajući se za telefon već odvajaju vreme za sebe i osmišljavanje predstojećeg vremena. Da je u određivanju akcija, a ne samo reakcija, zadovoljstvo. I konačno, 70 odsto Amerikanaca koje je Mišel intervjuisala u postizanju sreće napravili su korak unazad prema opštem mišljenju. Ove „nepraktične” promene pobudile su neku nepoznatu iskru koja ih je vodila dalje, a to je učinila i Sara Najt.

Čo-Čo San modernog stila kao izazov
Biće to sasvim novo iskustvo za publiku da doživi emotivnu i snažnu Čo-Čo San, u izvođenju harizmatične primabalerine Ane Đurić, na premijeri baleta „Madam Baterflaj”, u režiji i koreografiji Petera Brojera, zakazanoj za večeras u 19 sati na sceni „Jovan Đorđević” Srpskog narodnog pozorišta u Novom Sadu. Za razliku od Pučinijeve opere, istoimeni balet u osnovi ima drugačiju priču, a postavljen je u koprodukciji sa austrijskom pozorišnom kućom „Evropa balet”, iz Sankt Peltena. Drugo izvođenje je 18. maja, u isto vreme i na istoj sceni, dok će se premijera u pomenutom teatru u Austriji održati 11. juna.
Reditelj Brojer je baletsku priču „Madam Baterflaj” bazirao na staroj japanskoj legendi „Princeza meseca”, koja silazi na zemlju da bi iskusila ljudska osećanja. Želeo je da prikaže kulturološke razlike između Japana i Amerike, a njegova Čo-Čo San je jaka žena. Osim segmenata Pučinijeve partiture u ovom komadu se čuje originalna orkestarska muzika Japana i savremene američke kompozicije.


Ana Đurić, primabalerina SNP-a (Foto: Milenko Đilas)


‒ Madam Baterflaj je velika uloga za baletskog umetnika u svakom pogledu. Uobičajeno je da koreograf ostavlja na vas utisak, kao i mi igrači na koreografe. Uglavnom smo iz različitih kulturoloških podneblja, ali nas spaja muzika, pokret i magija stvaranja novog. Čo-Čo San zaista predstavlja izazov za mene budući da nije klasičnog, već modernog stila. Mislim da smo se dobro svi u ansamblu snašli. Tumačim ulogu te emotivne žene, koja prolazi kroz gubitak, bol, patnju, ljubav, sreću, očaj... i nije bilo nimalo lako raditi ovakvu rolu izražajno, tehnički, niti kondiciono. Zajedno sa pedagogom Oksanom Storožuk mislim da sam dosegla pravu meru, prevazišavši teškoće na koje smo nailazile ‒ kaže Ana Đurić, prvakinja baleta SNP-a, poznata po maestralno odigranim glavnim rolama u klasičnim i neoklasičnim baletima, kao što su „Labudovo jezero”, „Žizela”, „Uspavana lepotica”, „Don Kihot”, „Krcko Oraščić”, „Romeo i Julija” , „Grk Zorba”, „Dama s kamelijama”...
Za mnoge od njih dobila je značajne nagrade, koje su potvrdile da je na pravom putu. Diplomirala je 2010. u Baletskoj školi „Lujo Davičo” u Beogradu, u klasi Rose Milić i iste godine bila angažovana u Kairskoj operskoj kući. Posle godinu dana dobija stalni angažman u Srpskom narodnom pozorištu, gde je zaslužila status primabalerine.
O tome koliko muzika u predstavama utiče na igrača, Ana Đurić kaže:
‒ Na moju igru muzika veoma utiče i sama predstava mnogo od nje zavisi. Lakše se igra, manje energije troši kada muzika vodi kroz pokret i kada sa vama priča emociju koja treba da se dočara publici. U predstavi „Madam Baterflaj” muzika je stilski različita. Navikla sam da igram uz klasičnu muziku, ali moram priznati da mi je prijala ova promena.
Na pitanje kako uspeva da dosegne maksimum u svojoj umetnosti i da li bi neku ulogu navela kao omiljenu ističe:
‒ Ne bih izdvojila nijednu. Svaka je posebna na svoj način i sa sobom nosi novu emociju, tehniku i iskustvo, što je meni kao igraču potrebno, kako bih mogla stalno da nadograđujem sebe. Kad je reč o motivaciji, važan je onaj osećaj kada uspete da uradite nešto na šta ste toliko truda i vremena uložili. Kad god pomislim da ne mogu više, taj osećaj me podseti da mogu još. Sada od premijere „Madam Baterflaj” i saradnje sa evropskim umetnicima očekujem lep, zanimljiv i interesantan rezultat..
I kako to biva u životu baletskih umetnika, posle jedne završene predstave, sledi druga, a o tome šta je očekuje, Ana Đurić otkriva za kraj:
‒ Planovi su izvođenje premijere „Ohridske legende”, u koreografiji Vladimira Logunova, koja je bila predviđena za mart 2020. godine, ali je odložena zbog pandemije. Kad je reč o ulogama, bitno je samo da ih je što više i da se nižu.
Umetnički tim na premijeri
Na premijeri baleta „Madam Baterflaj” pored Ane Đurić u ulozi Čo-Čo San, pojavljuju se i Samjuel Bišop u ulozi Pinkertona, poručnika američke mornarice, Lana Stojanović u roli služavke Suzuki, zatim Katarina Kljajić igra Kejt, David Gruoso igra Šarplesa, američkog konzula itd. Peter Brojer iz Nemačke, osim kao koreograf i reditelj ovog dela, potpisuje i scenografiju, izbor muzike, autor je libreta, a pobrinuće se i za dizajn svetla i zvuka u saradnji sa tehničkim timom SNP-a. Kostimografkinja je J. T. iz Japana, dizajn video-projekcije je poveren Markusu Gesleru iz Austrije. Slike u projekcijama radiće Sebastijan Šeremet iz Slovenije. Asistent koreografa je Dominik Vajda iz Austrije.

Ulaznice na Egzitu mogu da se plate i bitkoinom
Egzit festival se pridružuje globalnoj kripto revoluciji kao prvi veliki festival na svetu koji je omogućio kupovinu ulaznica bitkoinima, digitalnim sistemom plaćanja koji se uveliko koristi u svetu, saopštili su iz Egzit festivala.
Ova inovacija u poslovanju učiniće još posebnijom proslavu 20. godišnjice festivala, koju će od 8. do 11. jula na Petrovaradinskoj tvrđavi svojim nastupima obeležiti velika svetska imena.
S rastom blokčejna, digitalnih valuta i nezamenljivih tokena, Egzit je prepoznao da festivali treba da se prilagode i prihvate nove tehnologije kako bi zadovoljili potrebe svoje publike, a sve u cilju rasta i razvoja.
„Potencijal blokčejna, digitalne razmene i valuta je uzbudljiv i želeli smo da budemo sigurni da smo festivalski predvodnici u tom sektoru, da koristimo nove tehnologije, i da smo u stanju da ostanemo u toku sa našom tehnološki pismenom publikom i razvitkom tehnologije”, kaže direktor i osnivač Egzit festivala Dušan Kovačević.
Imajući u vidu da plaćanje bitkoinima nije regulisano zakonima Srbije neće biti moguće plaćanje na šankovima i drugim prodajnim mestima na festivalu, već će njima isključivo moći da se plati VIP ulaznica preko Egzitovog međunarodnog partnera Netpositiva.
Proces je jednostavan: kada kupci odaberu stavke koje žele da kupe u veb prodavnici, videće ponuđenu opciju „Plati bitkoinom”, isto kao što postoji opcija „Plati karticom”.
Zatim će dobiti kod za skeniranje putem svoje bitkoin aplikacije, i nakon što se uplata izvrši i bude potvrđena, kupac će dobiti sve kupljene stavke, prenosi Tanjug.
Samo plaćanje funkcioniše tako što kupci plaćaju bitkoinom, a Egzitov međunarodni partner Netpositive, koji realizuje ovu mogućnost, isplaćuje festivalu dalje u klasičnim valutama, prema zakonima Srbije.
Bitkoin je najpoznatija svetska kriptovaluta, koja je na dosad neviđen način izazvala poznate norme finansija i upravljanja.
Svi detalji u vezi s ulaskom na festival biće na vreme objavljeni na zvaničnom sajtu Egzita, u skladu s budućim epidemiološkim merama Vlade Srbije.
Sve informacije u vezi s prodajom ulaznica i kampa, kao i o aktuelnoj popularnoj prodajnoj akciji „Kupi 4, zgrabi 5”, u kojoj se na četiri kupljene ulaznice peta dobija besplatno, mogu se pronaći na službenoj stranici festivala.

Odlazak Mirjane Zdravković
Mirjana Zdravković (1937‒2021), nekadašnja solistkinja baleta prestoničkog Narodnog pozorišta, koreograf, kritičarka, teoretičarka igre, hroničarka, teatrološkinja, prevodilac, preminula je prekjuče u 84. godini u Beogradu, kako je saopštilo Udruženje baletskih umetnika Srbije (UBUS).
Od kraja pedesetih do 1982. godine bila je solista baleta Narodnog pozorišta u Beogradu, ostvarivši istaknute uloge, a gostovala je na turnejama i studijski je boravila u Francuskoj šest puta, Italiji, Belgiji – kod Morisa Bežara. Posle završetka igračke karijere, pisala je baletske kritike i studije o Beogradskom baletu u brojnim domaćim listovima. Radila je kao koreograf negujući savremen izraz.
Završila je istovremeno baletsku školu „Lujo Davičo” i Drugu žensku gimnaziju u Beogradu. Tokom školovanja, znanja i veštine klasičnog baleta je upijala od Milorada Jovanovića, Smilje Mojić, Tamare Polonske, ali i odličnih predavača Mage Magazinović, kao i Sonje Dojčinović. U detinjstvu uzori su joj bili Duška Sifnios, Mira Sanjina, Milorad Mišković. Igrajući u stalnom angažmanu nacionalnog teatra, diplomirala je istovremeno i na Katedri za francuski jezik i književnost.
Autorka je značajne knjige „Telo sanja”, u kojoj su sakupljene njene najznačajnije kritike i eseji o umetničkoj igri. Napisala je tri studije o koreografskom delu Dimitrija Parlića, jednu o Veri Kostić i više studija o beogradskom baletu i teatarskoj problematici.
Od 1974. godine bavi se i prevođenjem sa francuskog jezika. Prevela je nekoliko filozofskih knjiga. Kao saradnik Opšte srpske enciklopedije (u pripremi, u izdanju SANU i Matice srpske), pripremala je jedinice Baletska kritika kod nas (1910‒2008) i Avangarda u Srbiji (1910‒1940) i tekstove za Leksikon baleta (izdanje SANU i Matica srpska,)
Dobitnica je Povelje i Zlatne plakete Baleta Narodnog pozorišta u Beogradu i Nagrade za životno delo za 2012. UBUS-a.
</div>
<div id="ekonomija">
Cena srebra porasla za više od 70 odsto
Cena srebra, metala koji je često u senci njegovog sjajnijeg srodnika - zlata, skočila je u poslednjih godinu dana za više od 70 posto, a robni stratezi kažu da će se uspon verovatno nastaviti kako se globalna ekonomije bude ponovo otvarala.
Potražnja za ovim plemenitim metalom je snažno porasla u poslednjih 12 meseci što se odrazilo i na kretanje cene srebra, koje je ove nedelje trgovano za oko 27 dolara po unci, odnosno na 74 odsto višem nivou nego pre godinu dana, kada je spot cena bila oko 15,5 dolara za uncu.
Poređenja radi, cena zlata je porasla za 6,4 procenta za godinu dana, javlja Si-En-Bi-Si, a prenosi RTS.
Srebro ima primenu u brojnim industrijskim delatnostima – od elektronike do izrade fotografija, nakita i kovanog novca.
Zbog njegove visoke električne provodljivosti i trajnosti koja omogućava široku industrijsku i tehnološku primenu, skoro svi računari, mobilni telefoni, automobili i drugi uređaji sadrže srebro, prema podacima Silver Instituta.
Podaci te institucije pokazuju da je od početka 2021. do sada potražnja za srebrom bila veća od ponude.
Ole Hanson, šef za strategije robnih tržišta u Sakso banci, izjavio je za Si-En-Bi-Si da oko 50 posto potražnje za srebrom potiče iz industrije, a ostatak od investitora.
Dodaje da je, ipak, industrijska upotreba srebra bila jedan od glavnih razloga koji je doveo do skoka cene.
Prema njegovim rečima, dodatni faktor koji je takođe igrao ulogu u usponu cene srebra predstavlja prelazak na zelene tehnologije, koje su podstakle rast potražnje za industrijskim metalima poput srebra koje se, primera radi, koristi u proizvodnji solarnih panela

Privreda se oporavlja brže nego što je očekivano
Privreda Srbije oporavlja se brže nego što je očekivano. Ubrzani rast pripisuje se oporavku svetske privrede, povoljnom odnosu izvoznih i uvoznih cena, fiskalnim i monetarnim podsticajima države, ali i ublažavanju epidemioloških mera. Ovo je stav kompanija koje posluju u Srbiji, a to je potvrdila i premijerka Ane Brnabić, koja je saopštila da su rezultati najvažnijih ekonomskih pokazatelja u svim privrednim oblastima u prvom kvartalu ove godine bolji od očekivanih.
Do dobrih rezultata dovela je promena u strukturi izvoza, jer se u inostranstvo plasira sve više visokotehnoloških proizvoda, rast investicija, posebno kada je reč o gradnji zgrada i objekata, kao i rast cena na inostranom tržištu poljoprivrednih proizvoda, posebno ratarskih. U privredi su trendovi i dalje stabilni, a i sektor usluga je nastavio sa oporavkom, navedeno je u saopštenju Vlade Srbije. 
Američka privredna komora i Privredna komora Srbije su u aprilu anketirale kompanije i zaključak je da firme koje posluju u Srbiji imaju optimistične prognoze u pogledu rasta, ali nešto drugačije stavove kada je reč o investicijama.
Zoran Petrović, predsednik UO Američke privredne komore, predstavljajući rezultate ispitivanja objasnio je da se optimizam njihovih članica za ovu godinu ogleda u činjenici da je njih gotovo dve trećine ostvarilo ili prebacilo planove za prvi kvartal tekuće godine. 
Prema njegovim rečima optimizam po pitanju zapošljavanja ne jenjava, jer 37 odsto planira da uposli nove ljude, dok 57 odsto planira da ostane na nivou od prošle godine. Dodatno, čak 65 odsto kompanija smatra da će ostvariti rast poslovanja i u odnosu na 2019, ali i 2020. 
Članice Američke privredne komore su opreznije prema investiranju u odnosu na istraživanje iz septembra 2020. Tada je 75 odsto reklo da planira investicije, a sada samo 45 odsto. Za olakšavanje vakcinacije za zaposlene koji to žele je 67 odsto anketiranih kompanija, a 62 odsto smatra da bi u tome pomogla veća informisanost zaposlenih o imunizaciji. Stav Privredne komore Srbije je da je privreda sa opreznim optimizmom ušla u drugo tromesečje koje će, kako se očekuje, biti prekretnica u privrednom oporavku i doprineti planiranom rastu bruto domaćeg proizvoda između pet i šest odsto. 
Većinu privrednika očekuje rast prometa, izvoza, investicija, stabilnu ili veću zaposlenost, dok je tražnja na domaćem tržištu i dalje dominantan uslov za unapređenje poslovanja i veću iskorišćenost proizvodnih kapaciteta, pokazala je aprilska anketa PKS o poslovnoj aktivnosti privrednih subjekata.
Više od polovine ispitanika očekuje veći promet u drugom kvartalu u odnosu na početak godine, a manji svega 11 procenata. Privrednici su optimisti i u pogledu realizacije izvoznih poslova – tačno polovina očekuje rast, uz 40 odsto onih koji predviđaju nepromenjen nivo izvoza. U prva tri meseca 2021, investiralo je 44 odsto anketiranih kompanija. U poređenju sa realizovanim ulaganjima u prethodnom kvartalu, 75 odsto firmi je ostvarilo isti ili povećan nivo investicija. Očekivanja privrednika za drugi kvartal 2021. godine su pozitivna – 90 odsto ispitanika planira isti ili veći obim ulaganja, najviše u opremu. 
Analiza PKS ukazuje da se sa najvećim investicionim izazovima suočavaju mikro preduzeća, svega petina ispitanika očekuje rast ulaganja, za razliku od srednjih i velikih preduzeća od kojih polovina najavljuje više investiranja u drugom kvartalu 2021. Ohrabruje podatak da 47 procenata anketiranih ima dovoljno novca za finansiranje poslovanja, a 80 odsto koristi sopstvena sredstva. Od početka godine zaposlenost je stabilna, 85 procenata ispitanika održalo je ili povećalo broj zaposlenih, dok 96 odsto ne planira otpuštanja. 
Bojan Stanić, pomoćnik direktora Sektora za strateške analize PKS kaže da je privreda Srbije u prvom kvartalu u odnosu na isti period prošle godine ostvarila realan rast od 1,2 odsto. 
– Kada posmatramo države u regionu, Srbija će jedina postići pun oporavak u 2021, dok će za ostale zemlje biti potrebno još godinu do dve. Zahvaljujući ekonomskoj strukturi, integrisanosti u međunarodni lanac snabdevanja, vrlo važnoj meri i merama podrške države, kao i efikasnom procesu imunizacije stanovništva, privreda Srbije je očuvala svoj proizvodno-izvozni potencijal, o čemu govore i stope rasta industrijske proizvodnje i izvoza u prvom kvartalu tekuće godine. 
Primera radi, industrijska proizvodnja je u prvom kvartalu povećana blizu četiri odsto a izvoz skoro 14 procenata u odnosu na isti period prošle godine – navodi Stanić.
On napominje da se nastavlja snažan priliv stranih direktnih investicija, da je očuvana makroekonomska stabilnost (niska i predvidiva inflacija, stabilan devizni kurs, niske kamatne stope), ali i da su agencije za ocenu kreditnog rejtinga potvrdile rejting Srbije na nivou od „BB plus” sa stabilnim izgledom za dalje unapređenje. Prema njegovoj oceni ključno je da u toku ove godine vlada nastavi da vodi razboritu ekonomsku politiku kako bi se našao balans između očuvanja makroekonomske stabilnosti i podrške privredi.
</div>
<div id="vesti">
Tužilaštvo u Kraljevu demantuje Mariniku Tepić
KRALjEVO - Više javno tužilaštvo u Kraljevu demantovalo je večeras navode potpredsednice Stranke slobode i pravde Marinike Tepić da su joj u tom tužilaštvu data „maksimalna obećanja” da će predmet u vezi sa predsednikom skupštine opštine Jagodina Dragana Markovića Palme preuzeti Tužilaštvo za organizovani kriminal u Beogradu.
U saopštenju dostavljem Tanjugu kraljevačko tužilaštvo je ukazalo da je danas obavljen razgovor sa Marinikom Tepić radi davanja bližih obaveštenja u odnosu na izjavu koju je dala u Policijskoj upravi u Jagodini.
„Tom prilikom, a tokom obavljanja razgovora, nije bilo razgovora na temu prebacivanja nadležnosti na drugo javno tužilaštvo, pa samim tim ni na Tužilaštvo za organizovani kriminal. Postupajući zamenik javnog tužioca je sačinio službenu belešku o razgovoru obavljenom sa Marinikom Tepić i ni u jednom trenutku tokom razgovora nije davao izjave vezane za promenu nadležnosti ovog tužilaštva”, navodi se u saopštenju.
Navodi se i da će Više javno tužilaštvo u Kraljevu nastaviti da postupa u ovom predmetu preduzimanjem drugih mera i radnji u okviru predistražnog postupka i da će o rezultatima prikupljenih obaveštenja i daljem postupanju javnost biti blagovremeno obaveštena.
Takođe, tužilaštvo podseća da je Ministarstvu unutrašnjih poslova dostavilo zahtev za prikupljanje potrebnih obaveštenja povodom navoda da je u Jagodini došlo do posredovanja u vršenju prostitucije od strane lica zaposlenih u gradskoj upravi Grada Jagodine.
„Postupajući po ovom zahtevu, kao i po ranijem zahtevu Višeg javnog tužilaštva u Jagodini, Ministarstvo unutrašnjih poslova je obavilo razgovore sa 22 lica na navedene okolnosti. Shodno odredbama Zakonika o krivičnom postupku, danas je u Višem javnom tužilaštvu u Kraljevu, a po pismenom pozivu, ispitana i Marinika Tepić”, navelo je tužilaštvo.
Tepić se nakon toga obratila novinarima navodeći da ima obećanje tužiteljke da će predmet preuzeti Tužilaštvo za organizovani kriminal u Beogradu.
„Mogu da kažem ne da imam garancije, već da imam maksimalno obećanje tužiteljke da će učiniti sve da ovaj predmet, koji se nalazi u predistražnom postupku, preuzme Tužilaštvo za organizovani kriminal u Beogradu”, rekla je Tepić novinarima nakon saslušanja u Višem javnom tužilaštvu u Kraljevu.
Zbog njenih navoda iznetih na konferenciji za novinare 19. aprila u Jagodini da Marković organizuje podvođenje žena i devojaka iz tog grada, tužilaštvo je zatražilo od policije prikupljanje obaveštenja.
Predmet je iz Višeg javnog tužilaštva u Jagodini, na njegov zahtev izmešten u Više javno tužilaštvo u Kraljevu, prenosi Tanjug.

Dve osobe poginule u saobraćajnoj nesreći kod Zaječara
U teškoj saobraćajnoj nesreći na putu Zaječar-Zvezdan dve osobe su danas poginule, dok je treća teško povređena i lekari se bore za njen život.
Kako prenosi Glas Zaječara, nesreća se dogodila kada su se sudarili motor i automobil „opel”, a poginula su oba vozača.
Za sada nije poznato pod kojim okolnostima je došlo do nesreće, javlja Beta.
Ekipe vatrogasne brigade i policije su na licu mesta, a saobraćaj na toj deonici je obustavljen.

Drogiran i bez dozvole vozio motor u Beogradu
Saobraćajna policija u Beogradu privela je danas 23-godišnjeg muškarca jer je utvrđeno da je vozio motor bez dozvole i pod dejstvom amfetamina, saopštilo je Ministarstvo unutrašnjih poslova (MUP).
MUP navodi da je policija vozača zaustavila danas pre podne u Katanićevoj ulici, a daljom kontrolom utvrđeno je da je bio pod dejstvom psihoaktivnih supstanci kao i da ne poseduje vozačku dozvolu za kategoriju kojom je upravljao, javlja Beta.
Muškarac je zadržan u službenim prostorijama policije i protiv njega će biti podnete odgovarajuće prekršajne prijave.

Marinika Tepić: U slučaj Palma da se uključi i Tužilaštvo za organizovani kriminal
Kraljevo – Više od tri sata trajalo je davanje iskaza Marinike Tepić pred postupajućom tužiteljkom Majdom Rakić u Višem tužilaštvu u Kraljevu. Reč je o predmetu u vezi sumnje da je u Jagodini  bilo organizovane prostitucije i pedofilije, koji je ustupljen ovom tužilaštvu, a prvoosumnjičeni za ta, navodna, dela je, kako je javnosti više puta saopštavala Marinika Tepić, potpredsednica Stranke slobode i pravde, Dragan Marković Palma, narodni poslanik i predsednik skupštine Jagodine.
Po izlasku iz zgrade tužilaštva Marinika Tepić se obratila novinarima izražavajući zadovoljstvo profesinalizmom i zainteresovanošću pomenute tužiteljke.
– Trajalo je dvostruko više nego kada sam iskaz davala u jagodinskoj policiji i izenela sam više detalja o slučaju, jer sam naišla na izuzetno profesionalan i konstruktivan pristup tužiteljke. Imala je i puno razumevanja za žrtve i očevice, čija imena nisam mogla ni danas sa saopštim usled sumnje u nekoreknost jagodinske policije, koja je za sva ova dešavanja godinama znala, ali se u Palminom privatnom gradu ćutalo. Takođe, od tužiteljke Rakić sam dobila i garancije da će ona sva učiniti da se zaštite žrtve i očevici i da će se založiti da se u ovaj predmet, koji je već u predistražnom postupku, uključi i Tužilaštvao za organizovani kriminal u Beogradu, jer tu ima i elemenata ornizovanog kriminala.
Inače, Više tužilastvo u Kraljevu ranije je, u fazi prikuljanja dokaza, sapštilo da je do sada saslušana 21 osoba u vezi ovog predmeta.

Uhapšeno 12 osoba zbog utaje poreza i pranja novca
U zajedničkoj akciji inspektora Poreske policije i Ministarstva unutrašnjih poslova, a po nalogu Višeg javnog tužilaštva u Kraljevu, 12 osoba uhapšeno je zbog sumnje da su utajili porez za sumu od preko 28,8 miliona dinara, prali novac i nezakonito stekli 11 miliona dinara, saopštila je Poreska uprava. U saopštenju se navodi da je uhapšeno i odgovorno lice privrednog društva iz Salakovca – Malo Crniće, koje se sumnjiči da je od januara 2016. godine do decembra 2019. godine, korišćenjem fiktivnih računa za zakup putničkih i teretnih vozila, lažnih računa o nabavci roba i usluga, kao i lažnih računa za navodno izvršene advokatske usluge, za ostvareni prihod po osnovu obavljanja samostalne delatnosti u ukupnom iznosu od 105.966.500,00 dinara, uvećao rashode u poslovnim knjigama i u poreskom bilansu za 2016, 2017, 2018. i 2019. godinu.
„On je, takođe, umanjio oporezivu dobit i izbegao plaćanje poreza na prihode od samostalne delatnosti u iznosu od 10,6 miliona dinara”, naveli su iz Poreske uprave, javlja Beta.
Uhapšeni je osumnjičen i da je u 2018. godini isplaćivao zaposlenima plate „na crno”, čime je izbegao plaćanje poreza i doprinosa na zarade u ukupnom iznosu od 2,3 miliona dinara, a takođe, je izbegao i plaćanje godišnjeg poreza na dohodak građana za 2016, 2017, 2018. i 2019. godinu u ukupnom iznosu od 15,9 miliona dinara.
Protiv navedenog lica i drugih uhapšenih podneta je krivična prijava Višem javnom tužilaštvu u Kraljevu, stoji u saopštenju.

Raspisan konkurs za naslednika Zagorke Dolovac
Držvano veće tužilaca (DVT) raspisalo je oglas za izbor novog Republičkog javnog tužioca, na mandat od šest godina.
Kandidati prijave mogu podneti u roku od 15 dana od objave u „Službenom glasniku Republike Srbije”od 13. maja, preneo je Tanjug.
Aktuelnom Republičkom javnom tužiocu Zagorki Dolovac, koja je na toj funkciji od 2010. godine, drugi po redu mandat ističe 31. decembra ove godine.
Ona ima pravo da se ponovo kandiduje za Republičkog javnog tužioca.
Inače, Republičkog javnog tužioca bira Narodna skupština na predlog Vlade.
Pre toga, Komisija DVT ocenjuje program kandidata za unapređenje rada tužilaca, a DVT potom listu kandidata, dostavlja Vladi koja je formalni predlagač kandidata koje bira skupština na mandat od pet godina.
U oglasu se navodi da kandidati prilikom prijave na oglas treba da dostave potpunu ličnu i radnu biografiju, na formularu koji je objavljen na internet prezentaciji DVT, kao i program organizacije i unapređenja rada javnog tužilaštva.
Kandidat koji je nosilac javnotužilačke funkcije ne podnosi dokaze o ispunjenosti uslova za izbor, navodi se na sajtu DVT.

U dve odvojene akcije zaplenjeni narkotici, oružje, municija
Policija u Beogradu zaplenila je u dve odvojene akcije, oko 2,5 kilograma čistog kokaina, oko 51 gram heroina, pištolj, revolver, automatski pištolj, 214 komada municije i uhapsili tri osobe.
Kako je saopšteno iz MUP, policija je uhapsila I. D. (1961) i u kući u Sopotu koju koristi pronašla oko 2,5 kilograma kokaina i elektronsku vagicu sa tragovima ove opojne droge.
U drugoj akciji uhapšeni su V.T. (1985) i N. T. (1990). Pregledom V.T. policijski službenici su pronašli novac u domaćoj i stranoj valuti, dok su pretresom stana na Paliluli u kojem neprijavljeno živi pronašli manju količinu heroina.
U drugom stanu na Čukarici koje koriste V.T. i N. T. policija je pronašla oko 50 grama heroina, dva kilograma smese za uvećanje mase opojne droge, elektronsku vagicu i mikser sa tragovima heroina, pištolj, revolver, automatski pištolj „škorpion” i 214 komada municije različitog kalibra.
Osumnjičenima je određeno zadržavanje do 48 sati zbog postojanja osnova sumnje da su izvršili krivično delo neovlašćena proizvodnja i stavljanje u promet opojnih droga, dok se V.T. i N. T. sumnjiče i za krivično delo nedozvoljena proizvodnja, držanje, nošenje i promet oružja i eksplozivnih materija.
Oni će biti privedeni Višem javnom tužilaštvu u Beogradu, prenosi Tanjug.

Sabor SPC 24. maja u Spomen hramu Svetog Save
Redovno zasedanje Svetog Arhijerejskog Sabora Srpske pravoslavne crkve počinje 24. maja služenjem svete arhijerejske Liturgije u Spomen-hramu Svetog Save na Vračaru, odlučio je Sveti Arhijerejski Sinod SPC pod predsedništvom patrijarha srpskog Porfirija.
Svetu Liturgiju služiće patrijarh Porfirije uz sasluženje otačastvenih arhijereja, saopšteno je iz Kancelarije Svetog arhijerejskog sinoda.
„Ranije predviđeni svečani čin ustoličenja predstojatelja Srpske pravoslavne crkve u Stavropigijalnom manastiru Pećkoj Patrijaršiji, drevnom sedištu SPC, odložen je do daljeg zbog epidemioloških mera koje su na snazi u ovoj južnoj srpskoj pokrajini'', navodi se u saopštenju.
</div>
<div id="zdravlje">
Psihološki problemi pritiskaju žene bez potomstva
Svaki sedmi par na planeti ima problem s neplodnošću, a broj partnera na Balkanu koji ne mogu da postanu roditelji porastao je za trećinu u poslednje tri decenije. Rodno senzitivna statistika svedoči da između 11 i 13 procenata žena ima problem s neplodnošću, a nemogućnost da se ostvare u ulozi majki kod njih često uzrokuje anksioznost, depresiju i utiče na opšte funkcionisanje i kvalitet života. Neuspešnost da se ostvare u svojoj biološkoj ulozi za neke žene može da predstavlja lični poraz, odnosno osećanje manjkavosti ili neadekvatnosti zbog čega infertilitet ima značajan uticaj na mentalno zdravlje.
S obzirom na to da je neplodnost često povezana s društvenom stigmom i osudom socijalne sredine, priča o stresu i infertilitetu vremenom počinje da podseća na metaforu o kokoški i jajetu jer stres smanjuje šansu za ostanak u drugom stanju, a neplodnost izaziva ogromnu količinu stresa. Posledice mogu biti dugotrajne, a istraživanja su pokazala da žene s infertilitetom imaju značajno viši nivo depresivnih simptoma u odnosu na žene koje ovaj problem nemaju, ističe dr Bojana Pejušković, psihijatar s Instituta za mentalno zdravlje.
Objašnjavajući vezu između stresa i infertiliteta, ona je na nedavno održanom naučnom forumu Instituta za mentalno zdravlje, posvećenom duševnom zdravlju žena, podsetila da se dijagnoza infertiliteta postavlja ako partneri nakon 12 meseci redovnih seksualnih odnosa ne uspevaju da dobiu dete.
„Savremene studije pokazuju da je uzrok neplodnosti u 45 odsto slučajeva muškarac, u dodatnih 45 procenata odgovoran je ženski faktor, a u deset odsto – uzročnik je nepoznat. Pored ginekoloških i uroloških problema, sve veći broj istraživanja detektuje nepoznati iks faktor u etiologiji infertiliteta, pa tako neke studije u Velikoj Britaniji svedoče da nepoznati uzročnik kumuje u čak 38 odsto slučajeva, dok Izrael prijavljuje petinu nepoznatih uzroka neplodnosti. Zbog toga se postavlja opravdano pitanje da li je nepoznati uzrok neplodnosti u stvari psihogenog porekla.
Iako statistika Svetske zdravstvene organizacije svedoči da na planetarnom nivou 15 odsto parova, odnosno 80 miliona ljudi ima problem s infertilitetom, podaci se razlikuju od zemlje do zemlje – tako SAD prijavljuju da šest odsto, a Kina da čak 25 odsto parova ima problem s neplodnošću. Zabrinjava, međutim, podatak da je učestalost neplodnosti na Balkanu porasla za 30 odsto u poslednje tri decenije – od 1990. do 2017. godine”, upozorila je dr Pejušković.
Novija istraživanja govore o uticaju restriktivnih dijeta i prekomerne fizičke aktivnosti na nastanak ženskog infetiliteta, a sve više se govori o tome da sam stil savremenog života ima uticaj na razvoj neplodnosti. Ustanovljeno je da postoji i sperma pod „stresom” koja je manje pokretljiva i ima manje aktivnih spermatozoida. Obimne psihijatrijske studije svedoče da se depresija pojavljuje kod 15 do 45 odsto parova s infertilitetom, dok se anksioznost javlja kod osam do 28 odsto parova koji imaju problem sa začećem.
Žene koje traže problem psihijatra često govore da su anksiozne, očajne i da nemaju osećaj kontrole nad svojim životom jer ne mogu da se ostvare u svojoj biološkoj ulozi. Nažalost, u našem društvu postoji snažan socijalni imperativ da žena mora da se ostvari u ulozi majke, zbog čega veliki broj žena bez dece oseća krivicu jer ne uspeva da ispuni očekivanja sredine. Ustanovljeno je da je i stopa suicida čak 40 odsto viša kod osoba koje imaju problem s neplodnošću u odnosu na opštu populaciju.
Rezultati istraživanja dr Gorana Peneva, demografa i člana Odbora za proučavanje stanovništva pri SANU, i Biljane Stanković, psihologa iz Centra za demografska istraživanja Instituta društvenih nauka, pod nazivom „Bezdetnost među ženama u reproduktivnom periodu u Srbiji iz demografske perspektive”, govore da u poslednjih trideset godina kontinuirano raste broj žena bez dece. Ovaj trend započet je 1991. godine, kada je trećina žena u reproduktivnom periodu bila bez potomstva, da bi u 2020. godini taj procenat bio 43,4 odsto, a povećanje udela žene bez dece bilo je prisutno u svim starosnim grupama.
Glavni razlozi zbog kojih žene ostaju bez naslednika jesu odlaganje rađanja i bračni status – rezultati ovog istraživanja svedoče da se nakon 35. godine verovatnoća začeća smanjuje, šansa od nepovoljnog ishoda trudnoće povećava, a metode asistirane reprodukcije postaju manje efikasne nego u mlađem uzrastu.
</div>
<div id="vesti">
Varničenje titoizma zbog Vlade Revolucije
Na Đurđevdan je osvanula vest da je svoju istrajnu i blistavu ovozemaljsku misiju okončao Vladimir Mijanović (Trebinje, 1946), poznatiji kao Vlada Revolucija, čuveni vođa studentskih demonstracija 1968. godine u Beogradu, ali i autoritet zbog kojeg su izbijale studentske demonstracije i protesti 1970. i 1984, fanatični borac za slobodnu misao i prava uniženih, sociolog, robijaš i kvrgavi kamičak u čizmi titoističke političke policije.
Kad je srpsko i jugoslovensko društvo počelo da tone u socijalni egoizam, kad je samoživost inaugurisana u etički kredo, Mijanović je, nošen genima rodnog krša, počeo svoju burnu borbu za mitsku pravdu.
Njegovo „levičarenje” bilo je samo glazura epskih srpskih moralnih standarda. Jezikom srpske narodne poezije rečeno: Vlada je bio adamsko koleno.
Mijanović i njegovo društvo spektakularno su testirali stanje stvari u titoističkom poretku koji je, posle 1948. godine, bio postavljen na, za njega zamornu klackalicu: s jedne strane Partija (SKJ) je imala imanentnu potrebu za potvrđivanjem ideološkog monopola, a baš zbog toga je bila pod stalnim nadzorom Zapada koji je tražio od SFRJ da dokazuje svoju „liberalnu razliku” od ostalih crvenih režima. Drugačije rečeno: titoisti ne mogu da sačuvaju svoj monopol vladanja bez represije nad javnim mišljenjem, ali time ugrožavaju, komplikuju ključnu konekciju, onu sa Zapadom, odakle stiže spasonosna infuzija za održanje budžeta socijalne države i sve komotnijeg načina života... Tamo su fondovi, kreditori, poverioci, otud stiže ogromni novac od doznaka gastarbajtera...
Tu je nastajalo ključno trenje, čiji je balans bio brana potresima. U toj, osetljivoj zoni dodira dvaju oprečnih doktrinarnih postulata, nastupala je tzv. nova levica, slobodoumni intelektualci, čiji je angažman bio praćen i podržavan u zapadnoj javnosti, izazivajući kratke spojeve na relaciji SFRJ – Zapad...
A Vlada Mijanović je bio nepotrošiva svećica za takva varničenja.
Zbog „šou-procesa” beogradskoj „šestorici” (udruživanje radi neprijateljske delatnosti) koji je počeo 5. 11. 1984. gde je Mijanović, naravski, bio prvooptuženi, zabrinuo se „Njujork tajms” (3. 12. 1984):
„Ali, ovo (suđenje) se ne održava ni u Pragu ni u Varšavi, već u Beogradu. Njegovo značenje se upravo tu i krije – to je test za uverenje da Jugoslavija ima različit, manje perspektivan (rigidan) vid komunizma.”
„Da su liberalni imidž i kreditni rejting SFRJ spojene posude vidi se iz tvrdnje kako je iz Međunarodnog monetarnog fonda (MMF) ’vršen diskretan pritisak’ zbog ovog suđenja za delikt mišljenja u Orvelovoj godini jer da su, po nalazu analitičara MMF-a, ideološki ’čvrstorukaši’ istovremeno i protivnici ekonomskih reformi koje MMF zahteva kao zalog novih kredita.” (Bi-Bi-Si, 8. 12. 1985)
„Frankfurter algemajne cajtung” u broju od 14. 1. 1985. prenosi iz Beograda „ispoljenu bojazan da bi (zbog suđenja Vladi i drugarima) moglo doći do lošeg odjeka u zapadnoj štampi, i to dok su u toku komplikovani pregovori između Jugoslavije i zapadnih poverilaca”.
„Velt” (7. 12. 1985) notira da je stvoren „front protesta”: „Ovim suđenjem levica na Zapadu, koja se do sada uvek zalagala za Jugoslaviju i titoizam, mobilisala se protiv Titovih naslednika.”
Najradikalnije istupa poslanica nemačke Zelene stranke u Bundestagu Petra Keli. Ona početkom novembra u Beograd dovodi partijsku delegaciju i samostalnog poslanika Gerta Bastijana, bivšeg generala Bundesvera.
„Špigl” (24. decembra) piše: „Oni su doneli peticiju upućenu Predsedništvu SFRJ koju je potpisalo 130 istaknutih ličnosti sa Zapada.”
Na neuspeloj konferenciji za štampu u beogradskom hotelu „Ekscelzior” dolazi do „ispada”, „Špigl” beleži da je policija pretukla prisutnog Pavluška Imširovića, jednog od „šestorice”, a Petri i društvu naredila „da otputuju”.
List sumira posledice: „Izbacivanje Zelenih, koje je zbog velikog odjeka na Zapadu bilo vrlo neprijatno za jugoslovensku partiju, imalo je posledice... Bonski ministar spoljnih poslova Genšer otkazao je po kratkom postupku već planiranu radnu posetu Beogradu. U međuvremenu je beogradska partija poslala kurira u partijsku centralu SPD-a u Bonu da bi prijatelju Zelenih Viliju Brantu objasnio ’nesporazume’.”
U znak podrške optuženima u Britaniji levičarski intelektualci formiraju Komitet za odbranu Jugoslavije. Komiteti solidarnosti se obrazuju u Francuskoj oko Simon de Bovoar, u Nemačkoj oko Hajnriha Bela i Gintera Grasa, a američka agencija UPI (13. 12. 1984) javlja iz Beograda: „Jugoslavija je zvanično optužila SAD da se mešaju u njena unutrašnja pitanja kad je jedna američka kongresna komisija zatražila dozvolu da prisustvuje suđenju.”
Epilog procesa „šestorici”: posle iscrpljivanja, ublažavanja i „izdvajanja” optužnica robiju je odslužio jedino najstariji Miodrag Milić, opoziciona legenda zvana Mića Doktor.
Mijanović je sva 44 dana u istražnom zatvoru štrajkovao glađu, a „Profil” (24. 9. 1984) prenosi Vladinu izjavu: „Nakon 15 dana počeli su na silu, veštački da me hrane.”
Vlada je štrajkovao glađu i 1970. godine kada je osuđen na 20 meseci zatvora (neprijateljska propaganda). Dela zbog kojih je optužen su savršena skica za portret: štampanje časopisa „Frogesterion”, u kojem je ismevao Titova putovanja u Afriku, rasturanje letka kojim se osuđuje intervencija SAD u Kambodži, organizovanje studentskog štrajka glađu u znak podrške rudarima u Kaknju koji su takođe štrajkovali glađu (prema biltenu Međunarodnog instituta za izučavanje prosvete iz Brisela, 26. 10. 1970).
Sud je, bizarno, odluku saopštio 20. oktobra. Odmah se u centru prestonice okupilo oko 50 studenata skandirajući: „Nema pravde” (isti bilten), brzo je pokrenut štrajk na Filozofskom fakultetu uz okupaciju zgrade, a četiri dana kasnije broj pobunjenika na univerzitetu popeo se na 500 (UPI, 24. 10. 1970).
Ista agencija (20. 10. 1970) iz Beograda je javila: „Mijanović je iskoristio američku intervenciju u Kambodži da optuži Jugoslaviju za ’uvoz američkog kapitala’ preko poslovnih investicija... On je takođe rekao da jugoslovenski radnici u inostranstvu pomažu izgradnju ’savremenog američkog fašizma’.”
Pomenuti briselski bilten navodi da je suđenje Vladi prekinuto 23. septembra kako bi se sprečile „diplomatske nezgode” u vreme posete američkog predsednika Niksona Beogradu.
Posle, služeći JNA, Mijanović je osuđen na godinu dana zatvora (povreda ugleda SFRJ), navodno zbog pričanja nekog vica o Titu.
Početkom januara 1987. godine vodeće zapadne novinske agencije (Rojters, AP, AFP) emitovale su vest iz Beograda da je sociolog Vladimir Mijanović, „čeona figura jugoslovenskog studentskog pokreta”, uhapšen na beogradskom aerodromu iako je prošao pasošku i carinsku kontrolu na letu za Toronto.
„Kasnije je policija izjavila da je to bila greška i vratila mu pasoš. Međutim, on je propustio let i njegov prtljag je očigledno odleteo bez njega u Kanadu.” (Rojters, 6. 1. 1987).
Saslušavan je osam sati (Radio London, 7. 1. 1987). Prema istom izvoru on je „zbog svog neustrašivog i beskompromisnog stava, koji je pokazao u toku mnogih godina, navukao specijalnu srdžbu jugoslovenske policije”.
Tako je Udba učinila još jedan mali napor da tvrdoglavom Mijanoviću ogadi život. On će ipak stići u Kanadu, gde će startovati kao taksista. Rumena jabuka titoizma pustiće svog najžilavijeg crva u melanholiju emigracije.
</div>
<div id="zdravlje">
Korona napada sve organe, a ne samo respiratorni sistem
Naučnici s američkog Univerziteta San Dijego objavili su da imaju dokaz da kovid 19 nije respiratorna, već vaskularna bolest. Njihova teorija je da virus oštećuje ćelije vaskularnog sistema i da napada taj sistem i krvotok. Smatra se da su efekti korone na respiratornom sistemu zapravo posledica upale vaskularnog tkiva u plućima.
– Mnogo ljudi misli da je ovo respiratorna bolest, ali nije. To bi moglo da objasni zbog čega mnogi ljudi dožive moždani udar i zašto neki imaju probleme u ostalim delovima tela. Zajedničko za sve je što imaju vaskularnu podlogu – rekao je profesor Uri Manor, asistent u ovoj studiji, a prenosi Juronjuz.
S ovim istraživanjem je apsolutno saglasan i asistent dr Mihailo Stjepanović, pulmolog i zamenik direktora Klinike za pulmologiju Kliničkog centra Srbije, koji za „Politiku” kaže da u praksi može da se vidi da je kovid 19 zapravo jedna sistemska bolest.
– Ima dosta slučajeva da pacijenti imaju oštećenje srčanog mišića ili poremećaj srčanog rada, a neki su odjednom dobili povišen krvni pritisak. Kod jednih dolazi do oštećenja jetre, kod drugih bubrega, pa zato razviju bubrežnu slabost. Ovih dana sam imao na lečenju mladića od 27 godina kod koga je zabeležena lakša klinička slika korone, a nakon tri nedelje poprilično velika embolija pluća. Javio se lekaru jer je počeo da iskašljava krv, pa su mu urađene hitne analize i postavljena dijagnoza – ističe dr Stjepanović, koji je dobitnik sretenjske zlatne medalje za zasluge u borbi protiv kovida 19.
Situacija s kovidom 19 u Srbiji je bolja, trenutno se beleži manji broj obolelih zahvaljujući velikom broju vakcinisanih građana, ali i tome što je dosta ljudi prebolelo koronu, napominje ovaj stručnjak. Kliničke slike obolelih koji su na lečenju u bolnicama slične su kao i proteklih meseci. I dalje na lečenju imaju najviše pacijenata s opsežnim promenama na plućima, to jest s obostranim upalama pluća. To su srednje teški i teški bolesnici.
– U bolnicama se nalaze pacijenti različitih godina koji su oboleli od korone. Teže forme oboljenja uglavnom imaju stariji ljudi. Ali, ne treba se zavaravati da mladi neće završiti na respiratoru. Trenutno vodimo računa o tridesetjednogodišnjem pacijentu koji diše uz pomoć ovog uređaja. Virus ne bira godine. Iskustvo nam pokazuje i da je komplikovanije lečenje gojaznih osoba koje moraju da se nađu na aparatu za veštačko disanje. Apelujemo na građane koji imaju simptome kovida 19 da odu kod lekara i da se testiraju jer je veoma važno da lečenje počne što pre. Ljudi idu u laboratoriju i rade samo analizu D dimera. Ali za svaku bolest, pa i za koronu, nije dovoljno započeti lečenje samo na osnovu jednog biohemijskog parametra. Bitne su i druge analize poput CRP-a, ali i klinička slika, snimak pluća… – napominje dr Stjepanović.
On ističe da oni u bolnicama viđaju istu kliničku sliku pacijenata, da ne znaju koji pacijent ima određen tip korone, ali da je jasno da se britanski soj kovida koji je dominantan brže i lakše prenosi.
– Srećni smo što je smanjen broj hospitalizovanih pacijenata i što se neke bolnice oslobađaju za lečenje obolelih od drugih oboljenja. Znam da ima onih koji kažu da neće da se vakcinišu jer znaju nekog ko je primio vakcinu pa je oboleo od korone. Treba reći da je mali procenat onih koji su vakcinisani i koji su kasnije dobili koronu, a koliko sam ja upoznat, niko od njih nije preminuo. To je veoma važno jer vakcina ne štiti sto odsto da se neko neće razboleti, ali svakako štiti od teških formi kovida 19. Zato svakome savetujem imunizaciju jer je to jedini izlaz iz ovog mračnog tunela – napominje naš sagovornik.
U Klinici za pulmologiju KCS beleže povećan pritisak postkovid pacijenata, odnosno onih koji su imali koronu. Dešava se da dolaze s komplikacijama virusa poput embolija pluća.
– Važno je da ljudi koji su imali komplikacije bolesti dolaze na kontrole da bismo videli da li su se promene na plućima povukle. Međutim, kod određenog broja njih te promene se sporo povlače i idu ka fibrozi pluća. Moramo da im radimo razna ispitivanja testove plućne funkcije, kao i snimanje na skeneru ako je potrebno. Pacijenti koji su preležali kovid 19, a ne osećaju se i dalje dobro, žale se na simptome poput otežanog disanja i bolova u sredogruđu, a analize im pokazuju visoke vrednosti parametara u krvi D dimera. Dešava se da imamo mlade ljude koji su imali blage ili srednje teške simptome kovida 19, a da su kasnije razvili simptome embolije pluća. To je stvaranje krvnih ugrušaka u krvnim sudovima i njihovo zapušavanje, pa može doći do takozvanog infarkta pluća. Embolije pluća mogu da budu opasne po život – zaključio je dr Stjepanović.
Jedna studija urađena u Kini, koja je objavljena u časopisu „Lanset”, pokazala je da su mnogi hospitalizovani pacijenti nakon lečenja simptome virusa osećali i šest meseci nakon zaraze, uključujući umor i probleme sa spavanjem.
Istraživanje je sprovedeno nad više od 1.700 osoba koje su lečene u kineskom gradu Vuhanu, koji je bio epicentar pandemije. Rezultati su pokazali da je 76 odsto njih patilo od najmanje jednog simptoma nekoliko meseci nakon što su otpušteni iz bolnice, preneo je Si-En-En.
Lekari američkog Centra za kontrolu i prevenciju bolesti uočili su da su se pacijenti najčešće žalili na umor, otežano disanje, kašalj, bolove u zglobovima i grudima.
</div>
<div id="vesti">
Brnabićeva: Predložićemo omogućavanje koncerata i festivala od 21. juna
Premijerka Srbije Ana Brnabić razgovarala je danas sa predstavnicima inicijative „Sejf ivents Srbija” o uslovima održavanja događaja i festivala u skladu sa epidemiološkim merama.
Svi učesnici sastanka saglasni su da je povratak koncerata i manifestacija važan za oporavak muzičke i takozvane „ivent” industrije, privrede, ali i za normalizaciju života, saopštila je Vlada Srbije, javlja Beta.
Dogovoreno je da Kriznom štabu Vlade za borbu protiv koronavirusa sledeće nedelje bude iznet predlog da od 21. juna, Svetskog dana muzike, bude omogućeno održavanje kulturnih manifestacija, koncerata i festivala ako bude nastavljen trend opadanja broja zaraženih koronavirusom i pozitivan trend vakcinacije i imunizacije, navodi se u saopštenju.

Krizni štab predložio dalje ublažavanje mera
Krizni štab predložio je danas dalje ublažavanje mera koje se odnose na rad frizerskih salona i organizovanje stručnih skupova, jer smo izašli iz vanredne epidemiloške situacije, rekao je danas pokrajinski sekretar za zdravstvo i član štaba Zoran Gojković.

On je novinarima posle sednice Kriznog štaba rekao da je situacija i dalje nesigurna, jer i dalje ima više stotina novozaraženih dnevno, ali da je tendencija prijema i otpusta zaraženih u zdravstvenim ustanovama dobra.

Krizni štab je zato predložio da frizerski saloni mogu da rade pod uslovima koji su manje rigorozni nego što su bili do sada, tako da će ograničenje broja ljudi u salonu umesto devet metara kvadratnih biti četiri kvadratna metra, uz poštovanje svih mera, kao što su nošenje maske i razmak od 1,5 do dva metra, rekao je Gojković, javlja Tanjug.

Biće omogućen i početak organizovanja stručnih skupova do 100 ljudi, uz poštovanje određenih mera koje se odnose na razmak i maske, a u slučaju daljeg pada broja novozareženih i dostizanja 50 odsto vakcinisanog punoletnog stanovništva i organizovanje kolektivnih okupljanja od 21. juna, naveo je on.

Gojković je rekao da se razgovaralo i organizovanju događaja za mlade i da ukoliko se u sledećem vremenskom periodu nastavi ovakav intenzitet pada broja novozaraženih i ukoliko budemo izašli iz nesigurne situacije, uz dostizanje 50 odsto vakcinisanih punoletnih građana posle 21. juna krenuće i organizacija različitih vrsta događaja vezanih za kolektivna okupljanja i druženja kao pre epidemije.

„To je strogo, isključivo i jedino ukoliko budemo došli do 50 odsto ukupno vakcinisanih i ako epidemiloška situacija bude takva da nemamo skok i rast novozaraženih”, ukazao je Gojković.

Naveo je da će to biti predlozi Kriznog štaba koji će biti upućeni Vladi Srbije.

On je naveo da je prošlo nepune dve nedelje od završetka uskršnjih i prvomajskih praznika i da je i dalje dobra tendencija sa padom novoobolelih.

„Posebno je važno da svaki dan u proseku vakcinišemo između 20.000 i 23.000 građana. U ovom trenutku više od 2,25 miliona punoletnih građana je primilo minimalno jednu dozu vakcine”, rekao je Gojković.

Kaže da je više od 1,7 miliona građana koji su primili obe doze vakcine i da je to ono što je dobro, što raduje i što je pokazatelj da idemo dobrim putem ka izlasku iz nesigurnog epidemiološkog stanja.
Veća okupljanja od 21. juna samo sa 50 odsto vakcinisanih
Ukoliko se u sledećem vremenskom periodu nastavi trend pada broja novozaraženih i dostigne se da 50 odsto punoletnih građana bude vakcinisano moći ćemo posle 21. juna da krenemo u organizaciju većih kolektivnih okupljanja, rekao je danas pokrajinski sekretar za zdravstvo Zoran Gojković.
On je posle sednice Kriznog štaba objasnio da su događaji koji okupljaju veći broj ljudi mogući isključivo ako se virusu onemogući da se širi, te naglašava da se to postiže jedino vakcinisanjem.
„Sve je to moguće strogo, isključivo i jedino ako dođemo do 50 odsto vakcinisanih i ukoliko epiremiološka situacija bude takva da se nastavi trend pada brojeva i da izađemo iz nesigurne situacije”, naveo je Gojković.
Na pitanje, da li će od 21. juna biti dozvoljene proslave mature Gojković kaže da se i to podrazumeva, ali da zavisi i od toga koliko punoletnih maturanata bude vakcinisano.
„Uglavnom su se vakcinisali najstariji sugrađani, a sada je bitno da se i mladi odazovu vakcinaciji kako bismo se što pre vratili normalnom životu od pre korone što nam je svima i cilj”, poručio je Gojković, javlja Tanjug.
Dodao je da je šest nedelja dovoljno da 50 odsto vakcinisanih stekne imunitet i time se omoguće svi veći skupovi, te objašnjava da će se o broju prisutnih na skupovima tek razgovarati.
„Odluka o tome da li će skupovi biti na otvorenom ili u zatvorenom i koliko će ljudi moći da bude prisutno biće poznata u narednom periodu, a gde god budu organizovani takvi skupovi moraće da se obezbedi poštovanje svih epidemioloških mera kako bi svi bili bezbedni”, ističe Gojković.
Na pitanje da li će i u Srbiji biti odlučeno da vakcinisani ne moraju da nose maske u zatvorenom prostoru, kao što je slučaj u SAD, Gojković kaže da sve zavisi od cirkulacije virusa.
„Ukoliko se nastavi ovakav tempo vakcinacije, naša težnja je da što pre skinemo maske i nadam se da ćemo sa povećanim brojem vakcinisanih doći do toga. Epidemija ima svoj prirodni tok, ali imamo sve manji i manji broj novozaraženih i sve veći broj ljudi sa imunitetom”, zaključuje Gojković.
Odluke Kriznog štaba veliki korak ka normalizaciji života
Na današnjoj sednici Kriznog štaba sve odluke donete su jednoglasno i predstavljaju veliki korak napred ka normalizaciji života u Beogradu i Srbiji, izjavio je zamenik gradonačelnika Goran Vesić.
Naveo je da je najvažnija odluka da će u Srbiji od 21. juna biti dozvoljena organizacija festivala i koncerata ako u tom trenutku Srbija ima 50 odsto vakcinisanih punoletnih stanovnika i ako broj novozaraženih bude u padu.
„To je ono što su tražili gradovi Beograd, Novi Sad i festivali”, napisao je Vesić na Fejsbuk profilu i dodao da veruje da će ta odluka biti poruka mladim ljudima da se vakcinišu kako bi mogli tokom leta da odlaze na koncerte i festivale, javlja Tanjug.
Vesić je naveo da su Beograd i Novi Sad zajedno sa festivalima Egzit, Bir fest i Lav fest pripremili kampanju za vakcinaciju mladih koja će, najavio je, početi u petak, 21. maja, tačno mesec dana pre najavljenog otvaranja Srbije za festivale i koncerte.
Naveo je da je na danas na predlog Grada Beograda doneta odluka da se dozvoli organizovanje kongresa, seminara i stručnih skupova na kojima može da bude prisutno do 100 ljudi.
„Ova mera će pomoći našim hotelijerima da imaju više gostiju i da njihovi kapaciteti budu puniji”, naveo je Vesić.
Dodao je da su na predlog Grada Beograda donete odluke da se otpočne sa zatvaranjem privremene kovid bolnice u Štark areni, da se zatvori punkt za vakcinaciju u Belekspocentru, kao i da jedna hala Beogradskog sajma bude zatvorena.
„Razlog za ovu odluku je činjenica da je promenjena strategija vakcinacije prema kojoj se ona sada vrši na manjim punktovima kao što su tržni centri, mobilni punktovi i kompanije umesto na velikim punktovima”, dodao je Vesić.
</div>
<div id="zdravlje">
Preminulo 17 osoba, 787 novih slučajeva koronavirusa
U Srbiji je u poslednja 24 sata potvrđeno 787 novih slučajeva koronavirusa, na osnovu 12.514 testirana uzorka, a preminulo je 17 osoba.
Na bolničkom lečenju je 3.047 pacijenata, od kojih je 101 na respiratoru, objavljeno je na zvaničnoma sajtu kovid19.rs.
Od početka u epidemije u Srbiji je registrovano 705.185 slučajeva koronavirusa, a od posledica zaraze je preminulo 6.646 osoba, javlja Tanjug.
Procenat smrtnosti je 0,94 odsto.
Do sada je testirano 3.989.567 uzoraka.
</div>
<div id="vesti">
U Valjevu 458 mališana čeka mesto u vrtiću
Projekat inkluzivnog predškolskog vaspitanja i obrazovanja koji realizuje Ministarstvo prosvete uz pomoć zajma Svetske banke treba da obezbedi da se skrate liste čekanja za upis u vrtiće, a ministar Branko Ružić pomenuo je 458 mališana u Valjevu koji su upravo u takvoj situaciji.
Projekat je, inače, vredan 46.000.000 evra, a njegov cilj je unapređenje dostupnosti, kvaliteta i pravednosti predškolskog vaspitanja i obrazovanja za svako dete od rođenja do 6,5 godina, posebno za decu iz socijalno i ekonomski ugroženih društvenih grupa.
Ružić je naveo da je namera da se izgrade novi objekti i dograde stari i izrazio očekivanja da će u ovoj godini biti pokrenuto oko 10 novih gradilišta.
„Mislim da će to relaksirati i liste čekanja, jer imamo frapantne primere čekanja, poput Valjeva, gde je lista čekanja od 458 dece. To je nedopustivo”, rekao je Ružić novinarima na radnom sastanku, prenosi Tanjug.
On je rekao da je uveren da će se u narednom periodu mnogo brže raditi na tim i sličnim projektima.
Pomoćnik ministra prosvete Aleksandar Jović podsetio je da je projekat Svetske banke pokrenut 2017. godine, kao i da je epidemija korona virusa usporila proces, ali i naglasio da su ova i sledeća godina ključni za izgradnju novih obdaništa.
„U narednom periodu idemo u gradnju, tu je i opremanje i obezbeđivanje prostora za što više dečje igre i kreativnosti. Svetska banka prepoznaje volju, spremnost i želju Ministarstva prosvete da se taj projekat uspešno privede kraju”, poručio je Jović.

Vaučeri za letovanje motivisali Nišlije da čekaju u redu za vakcinu
Vaučeri za letovanje za prvih 50 vakcinisanih građana u tržnom centru „Delta Planet” nisu izazvali gužve poput onih u Beogradu, ali su Nišlije danas ipak bile u redu za vakcinu i pre 10 časova kada je vakcinalni punkt otvoren.
Za prvih pola sata, uz vaučer turističke agencije „Euroturs” od 3.000 dinara, vakcinisano je 25 ljudi, dok je prvog dana vakcinacije u pomenutom tržnom centru vakcinu primilo samo jedno lice. Većina vakcinisanih tvrdila je da su ionako planirali da se vakcinišu, a da ih je vaučer samo dodatno podstakao, međutim bilo je i starijih ljudi koji su rekli da su vakcinu primili kako bi njihova deca mogla da smanje troškove letovanja u Grčkoj.
Nišlijka Aleksandra Milenković kazala je da su suprug i ona primili vakcinu prvenstveno zbog zdravlja.
„Zdravlje je na prvom mestu, a vaučer je bio dodatna stimulacija. Primila sam Fajzerovu vakcinu zato što su mi to svi savetovali, dojilja sam i rekli su mi da ta vakcina ne smeta bebi”, izjavila je Milenković.
Među građanima koji su vakcinisani bio je Branislav Georgijev (87) koji je po vakcinu došao u pratnji sina.
„Dobrog sam zdravlja, ali me sin nagovorio da primim vakcinu. Njemu ću dati vaučer koji sam dobio”, izjavio je Georgijev.
Pomoćnik direktora Doma zdravlja Danijela Nešić kazala je novinarima da je u proteklih sedam dana u tržnim centrima u Nišu vakcinisano više od 700 ljudi.
„To je odlična brojka, jer nam se broj vakcinisanih nije smanjio u Domu zdravlja i na ostalim punktovima. Prešli smo 50 odsto zaštićenih prvom dozom i skoro 40 odsto građana Niša dobilo je i drugu dozu”, izjavila je Nešić.
Kazala je da Niš, Beograd i Užice vode u Srbiji po broju vakcinisanih građana.
„Ponosna sam na naše građane koji vode računa o svom zdravlju, a isto tako sam ponosna i na ekipe Doma zdravlja koje rade i vikendom. Odlazimo i do svakog sela i do svakog građanina.
Činimo sve da obuhvat bude što veći, a razlog je da živimo slobodno i da pobedimo koronu”, istakla je Nešić.
Gradonačelnica Niša Dragana Sotirovski izjavila je da se za sada za dodelu vaučera javila jedino turistička agencija „Euroturis” koja će podeliti građanima ukupno 150 vaučera.
„Mislim da je ovo dobar način da dodatno motivišemo Nišlije koje se nisu vakcinisale. To je samo početak jer ćemo i sa ustanovama kulture i drugim organizacijama, posebno sa privatnim sektorom, da dogovaramo na koji način možemo da motivišemo ljude da nas je što više vakcinisanih”, rekla je Sotirovski.
Generalni direktor turističke agencije „Euroturs” Milan Petković, rekao je da se ta agencija pridružila inicijativi o podeli vaučera, zbog značaja koji vakcina ima u borbi protiv korona virusa.
„Vakcinacija je ključ koji otključava brojna vrata i omogućava nesmetano putovanje. Od 1. juna verovatno u celoj Evropi, a ;od sutra u Grčkoj, Turskoj i u Ujedinjenim Arpaskim Emiratima”, naglasio je Petković.
Vaučere za letovanje sutra će dobiti prvih 50 građana koji se budu vakcinisali u tržnom centru „Roda”, a prekosutra će 50 vaučera dobiti oni koji se prvi budu vakcinisali u „Forumu”.
Dobijene vaučere građani Niša moći će da iskoriste za letovanje posredstvom „Eurotursa” tokom čitave letnje sezone.

Zbog gužve i guranja obustavljena vakcinacija u Prištini
PRIŠTINA – Nakon velikih gužvi, guranja i intervencije policije vakcinacija u prištinskom centru „1. oktobar” za starije od 65 godina prekinuta je i odložena do sutra.
U međuvremenu vlasti su odlučile da postave ogradu koja bi trebalo da spreči da se slične scene ne ponove, piše prištinska Koha.
Od sutra vakcinacija će biti nastavljena, a građani će u redu čekati da dođu do svoje doze, navodi list.
Na video snimcima i fotografijama koje su se pojavile u javnosti vide se građani koji su došli na vakcinaciju kako se guraju, pa čak i puze do ulaza u centar gde bi trebalo da prime vakcinu.
Ministarstvo zdravlja privremenih institucija za gužve je okrivilo stanovnike drugih gradova koji su došli da se tu vakcinišu i navelo da u tom centru mogu da se vakcinišu isključivo građani Prištine, preneo je Tanjug.
Opozicioni političari za tu situaciju okrivili su vladu Aljbina Kurtija navodeći da nije dobro organizovan proces vakcinacije.

Dobrotvorna biciklistička vožnja od Firence do Beograda
Italijanski biciklista Volfango Pođi krenuće danas iz Firence u dobrotvorni poduhvat, kako bi prikupio sredstva za izgradnju dva vrtića u Srbiji, saopštila je danas ambasada Italije u Beogradu.
Putovanje će se odvijati u osam etapa i dugo je 1.200 kilometara, a ova trasa simbolično povezuje dva grada, navodi se u saopštenju i dodaje da bi Pođi trebalo da stigne u Beograd 22. maja, prenosi Tanjug.
Kako se navodi, putovanje italijanskog sportiste moći će da se prati putem video snimaka, na veb stranici i na društvenim mrežama, a tokom njega on će razgovarati sa lokalnim predstavnicima i meštanima.
U ovom poduhvatu učestvovaće i profesionalni sportisti, amateri, deca i svi oni koji budu želeli da se uključe u inicijativu, bar i na kilometar vožnje biciklom.

Produženo vreme službe za izdavanje pasoša, uveden i rad nedeljom
Ministarstvo unutrašnjih poslova Srbije saopštilo je da je usled povećanog interesovanja građana za izdavanje putnih isprava, u Beogradu, Novom Sadu i nekim drugim gradovima produženo radno vreme službe koja se time bavi, a uveden je i rad nedeljom.
MUP navodi da građanima stoji na raspolaganju i mogućnost zakazivanja termina elektronskim putem, preko portala e-uprava.„Apelujemo na građane koji se za izdavanje putnih isprava prijave putem portala e-uprava da zakazane termine iskoriste i dođu da predaju zahtev, kako se ne bi stvarale dodatne gužve ili zauzimali termini građanima kojima je pasoš preko potreban”, upozorava se u saopštenju.
MUP navodi primer Policijske stanice u Novom Beogradu gde su u nedelju bila rezervisana 104 termina, a došla su samo 74 građanina, dok drugde građani ne koriste uslugu elektronskog zakazivanja, te termini svakodnevno ostaju neiskorišćeni.
Ministarstvo je najavio da će službenici nadležne uprave primiti i sve druge građane koji dođu u stanicu policije da podnesu zahtev za izdavanje pasoša, prenosi Tanjug.
U Policijskoj stanici Novi Beograd, gde su gužve najveće, uvedeno je radno vreme i nedeljom od 8.00 do 15.00 sati, a u Policijskoj upravi za grad Beograd, u Ljermontovljevoj ulici 12 a, radno vreme je produženo subotom do 20.00, a uveden je rad nedeljom od 7.30 do 15.30 sati.
U Policijskoj upravi u Novom Sadu od 16. maja šalter sala na Bulevaru oslobođenja 143 radiće i nedeljom od 8.00 do 15.00 časova, a omogućeno je zakazivanje termina za podnošenje zahteva preko portala e-uprave.
</div>
<div id="vreme">
Sutra promenljivo, sa kišom i grmljavinom, do 23 stepena
U Srbiji će sutra biti promenljivo oblačno, mestimično sa kisom, pljuskovima i grmljavinom.
Duvaće slab i umeren, južni i jugozapadni vetar. Najniža temperatura biće od 7 do 12, najviša od 19 do 23 stepena, saopštio je Republički hidrometeorološki zavod, prenosi Tanjug.
U Beogradu će biti promenljivo oblačno, povremeno sa kišom, pljuskovima i grmljavinom. Vetar slab, promenljivog pravca.
Najniža temperatura oko 12, najviša oko 22 stepena.
Prema izgledima vremena za narednih sedam dana, do 22. maja, biće promenljivo oblačno, mestimično sa kratkotrajnom kišom, pljuskovima i grmljavinom. U petak suvo.
Temperatura oko i malo ispod prosečnih vrednosti, u većini mesta najviša od 18 do 24 stepena.
</div>
<div id="vesti">
Sutra prvo izvlačenje igre „Uzmi račun i pobedi 2021”
Prvo izvlačenje u okviru nagradne igre „Uzmi račun i pobedi 2021” biće održano sutra u 18.00 časova uz direktan prenos na prvom programu Radio- televizije Srbije.
Tada će svoje nove vlasnike dobiti pet automobila „fijat 500L” kao i stan u Beogradu, u naselju Zemunske kapije, saopšteno je iz Vlade Srbije.
„Ako je suditi po trenutnom broju koverata, građani su ove godine odlučnije nego ikada krenuli u borbu protiv sive ekonomije, s obzirom na to da je u studiju trenutno više od 1.000.000 koverata sa fiskalnim računima i slipovima”, navodi se u saopštenju.
Svi građani, kako se dodaje, imaju vremena da još danas, do kraja radnog vremena poslovnica pošte, ubace koverte u poštanske sandučiće, ukoliko žele da one budu u konkurenciji sutra za vredne nagrade.
U nagradnoj igri koju organizuje Vlada Srbije, a podršku pruža NALED, pravo učešća imaju građani koji pošalju koverte sa 10 fiskalnih računa ili 10 slipova, ne starijih od 1. aprila 2021. sa minimalnim pojedinačnim iznosom od 100 dinara.
Fiskalne račune i slipove ne treba mešati u istoj koverti.
Na poleđini koverte neophodno je napisati ime i prezime, adresu iz ličnih dokumenata i kontakt telefon dok je na drugoj strani dovoljno napisati „Uzmi račun i pobedi 2021”.
Pravo učešća imaju svi punoletni građani Republike Srbije.
Nagradni fond nagradne igre ove godine je u mnogome veći nego prošle s obzirom na to da u dva kruga, prolećnom i jesenjem, građane koji budu slali račune i slipove očekuje čak 16 stanova u Beogradu - 14 stanova u naselju Zemunske kapije i dva stana u Beogradu na vodi, kao i 60 automobila „fijat 500L”.
Bitno je napomenuti da će građanima praktično tokom cele godine biti omogućeno slanje računa i slipova u kovertama i sve pošiljke poslate od aprila biće u konkurenciji za svako izvlačenje sve do kraja drugog kruga na jesen.
Vlada Srbije podseća građane da je učešće u nagradnoj igri epidemiološki bezbedno i ne podrazumeva čekanje u redu niti uopšte ulazak u poslovnice pošte, navodi Tanjug.
Apeluju na građane da koverte spakuju i adresiraju kod kuće a kako bi one našle put do studija i bile u konkurenciji za vredne nagrade, dovoljno je da pravilno popunjene koverte samo ubace u najbliže poštansko sanduče.
Sve informacije o nagradnoj igri građani mogu pronaći na sajtu www.uzmiracun.rs , a na raspolaganju im je i kontakt centar putem mejla [email protected]
Nagradna igra „Uzmi račun i pobedi” pokazala se kao odličan put za suzbijanje sive ekonomije i Vlada Republike Srbije i NALED veruju da će i ovaj ciklus nagradne igre, kao i svi prethodni, doprineti podizanju svesti građana o značaju uzimanja fiskalnih računa i dovesti do smanjenja stope sive ekonomije u Srbiji, navodi se u saopštenju.

Od danas prijava penzionera za besplatan boravak u banjama
Republički fond za penzijsko i invalidsko osiguranje objavio je danas poziv penzionerima da se prijave za odlazaka na besplatnu desetodnevnu rehabilitaciju u banjama i lečilištima u Srbiji.
Rok za podnošenje prijava je do 31. maja.
Pravo na besplatnu rehabilitaciju imaju korisnici starosnih, invalidskih i porodičnih penzija čija penzija iznosi do 29.378 dinara.
Prijave se podnose udruženjima, odnosno odborima korisnika penzija sa područja filijale Fonda na kojoj korisnik ima prebivalište, a mogu i u najbližoj organizacionoj jedinici Fonda, ukoliko penzioner u vreme podnošenja prijave boravi van svog mesta stanovanja, prenosi Beta.

Austrijska vojska vežbaće i u Srbiji
BEČ – Austrijski parlament odobrio je učešće austrijskih vojnika u vežbama i obukama u Letoniji, Češkoj, Nemačkoj i Srbiji.
Prema planu Ministarstva odbrane, pripadnici vojske će učestvovati u šest vežbi, odnosno obuka u kojima će unaprediti artiljerijsko znanje, odbranu od atomsko-biološko hemijske pretnje, odbranu od napada avionima, kao i obuci u upravljanju tenkovima, preneo je Tanjug.
U okviru obuke u odbrani od atomsko-biološko-hemijskog napada, austrijski vojnici će vežbati uz upotrebu „aktivnih” hemijskih i radioloških borbenih sredstava, kako bi se pripremili za slučaj incidenta ili terorističkog napada.

Kon: Broj novih slučajeva pada, obuhvat vakcinacijom raste
Epidemiolog i član Kriznog štaba Predrag Kon izjavio je danas da broj novih slučajeva korona virusa pada u Beogradu i u celoj Srbiji, a da obuhvat imunizacije raste iz dana u dan i istakao da su to dobre vesti.
Kon je, gostujući na RTS-u, rekao da je vakcinacija jedini izlaz iz epidemije, ali i da građani ne treba da se opterećuju proverom antitela, pošto je to samo jedan od pokazatelja imuniteta.
„Sada se potpuno jasno vidi da tamo gde je obuhvat vakcinacije veći, brže pada broj novozaraženih”, naveo je Kon.
On je istakao da nema vidljivih posledica spojenih praznika i dodao da i da je neophodno izdržati „tu ogromnu potrebu” za opuštanjem.
Govoreći o trećoj dozi vakcine protiv korona virusa, Kon je zamolio građane da ne pričaju o trećoj dozi i da ne odlaze na punktove.
„Ne mislim ništa loše, ali jednostavno, da se ne gubi vreme s trećom dozom, jer mi nismo ni prvu i drugu dali. Ono što sam rekao da oni koji nemaju antitela da će u nekoj budućnosti primati vakcinu, to ne znači da je to sada. To mora biti medicina zasnovana na dokazima, tek kad se urade sva istraživanja, kad se utvrdi koliko vremena mora da prođe”, naglasio je Kon, navodi Tanjug.
On je dodao da je merenje antitela samo jedan od pokazatelja imuniteta, ali ne i pokazatelj kompletnog imuniteta.
Ukazao je da su građani zaštićeni vakcinama svih proizvođača i naglasio da ne moraju da se opterećuju proverom nivoa antitela.

Vlada će ove godine uložiti 700 miliona dinara za radove na Rzavu
Čačak – Zaključkom srpske vlade određeno je da Javno vodoprivredno preduzeće „Srbijavode” preuzme investitorska prava na gradnji brane sa akumulacijom „Arilje profil Svračkovo”. Dosadašnji nosilac investicije bilo je JP „Rzav” iz Arilja, koje je skoro tri decenije, od 1993. godine, sa privremenog vodozahvata uzvodno od Arilja, obezbeđivalo žitelje tog mesta, Požege, Lučana, Čačka i Gornjeg Milanovca, vrhunskom vodom sa planinske reke.
‒ Glavni razlog za ovakvu promenu prenosa investitorskih prava sa JP „Rzav” na JVP „Srbijavode” jeste ubrzanje radova, jer je Vlada Republike Srbije značajno uvećala udeo sredstava za izgradnju brane na Rzavu, sa dosadašnjih oko 400 miliona godišnje na 700 miliona dinara planiranih u 2021. – kaže za „Politiku” Milun Todorović, gradonačelnik Čačka.
Osnovni ugovor o udruživanju sredstava potpisan je oktobra 2009. godine, glavni ulagač je Republička direkcija za vode (91,05 odsto), dok ostatak izdvajaju grad Čačak i četiri opštine ovog dela Srbije. Ugovorom iz decembra 2011. posao na izgradnji poveren je preduzeću „Hidrotehnika – Hidroenergetika” iz Beograda, a vrednost radova sa porezom izračunata je na 6,33 milijardi dinara.
Reč je o kapitalnom objektu koji pripada grupi visokih brana a njima, po Zakonu o vodama, upravlja JVP „Srbijavode”.
Prvi radovi počeli su još u pretprošloj deceniji kad je izgrađen dalekovod od četiri kilometra, napona 35 kilovolti. Zatim je 2011. završen pristupni put (3,5 kilometara) sa mostom od 44 metra. Od linijskih objekata još sledi postavljanje cevovoda sirove vode od brane u Svračkovu do zahvata u Ševelju prečnika 1.400 milimetara, u dužini od šest kilometara.
Na budućoj brani i pribranskom delu u devet proteklih godina završen je niz poduhvata. Podignuti su gradilišno naselje, optočni tunel (dužina 240 metara, prečnik 8,5 metara), ulazna građevina tog tunela, tunel temeljnog ispusta (204 metra, prečnik 2 metra), tunel za vodosnabdevanje (126 metara, prečnik 2 metra) i energetski tunel za buduću hodroelektranu (80 metara, prečnik 2,5 metra), kao i vodozahvatna kula.
Što se tiče akumulacije u Svračkovu, koja će moći da čuva 27 miliona kubika vode, eksproprisano je 149 hektara i iseljeno 19 domaćinstava i očekuje se da uskoro počnu radovi na podizanju glinene brane na ovoj reci.
U izgradnju svih pomenutih objekata, kao i trajnu stabilizaciju leve obale Velikog Rzava, do sada je uloženo ukupno 2,4 milijardi dinara.

Tri miliona dinara za osvetljenje skulptura u Parku Bukovičke Banje
Aranđelovac - Na konkursu Ministarstva kulture i informisanja „Gradovi u fokusu 2021”, odobreno je tri miliona dinara za projekat Smotre umetnosti „Mermer i zvuci” – Osvetljenje mermernih skulptura u Parku Bukovičke Banje. Ovo je deo zajedničkog projekta Opštine Aranđelovac ‒ Odeljenja za privredu i društvene delatnosti, Narodnog muzeja u Aranđelovcu, Centra za kulturu Aranđelovac, Narodne biblioteke „Sveti Sava” i pomenute Smotre umetnosti.
Rezultat konkursa najavila je i potpredsednica vlade i ministarka kulture Maja Gojković tokom prošlonedeljne radne posete Aranđelovcu u okviru koje je obišla i park i govorila o svim projektima Ministarstva kulture i informisanja na kojima su učestvovale aranđelovačke ustanove kulture i različitim vidovima saradnje. Tada je istakla da će ove godine opština Aranđelovac dobiti 12 i po miliona dinara i dodatnih 1.100.000 dinara za ovogodišnju sezonu Smotre umetnosti.
Podrška ovom projektu ima cilj da osvetljenje skulptura u ovom spomeniku prirode doprinese kvalitetnijoj prezentaciji kulturnog blaga Srbije. Projekat je kvalitetan, sadržajno inovativan i usklađen sa opštim interesom u kulturi, ciljevima i prioritetima konkursa. Značajno će da doprinese razvoju publike i decentralizaciji kulture stvarajući uslove za jačanje kapaciteta u lokalnoj samoupravi, navodeno je u rešenju ministarstva.
U tom smislu, za projekat rasvete iz budžeta opštine Aranđelovac biće izdvojeno dodatnih nekoliko stotina hiljada dinara, rekao je predsednik Bojan Radović tokom radnog sastanka sa ministarkom.
Najveću zbirku mermernih skulptura na otvorenom, slobodnom prostoru u ovom delu Evrope čini 77 skulptura. Odlukom opštine, Narodni muzej u Aranđelovcu je početkom 2020. godine preuzeo brigu o njima. U okviru prošlogodišnjeg projekta adekvatnog čišćenja i konzervacije „Trag u kamenu” već je očišćeno pet skulptura.

Stočari pozajmljuju novac, a država duguje stočarima
Subotica – „U dugovima sam, pozajmio sam novac i hranu za ovce od poznanika, a ovamo meni država duguje preko 10 hiljada evra na ime subvencija”, kaže nam Marko Anišić. Razgovaramo u kasnim večernjim satima, kada je upravo doterao ovce sa pašnjaka. U oboru ima 300 ovaca, njegov proizvod su, kako kaže,  jagnjad koje predaje klaničnoj industriji. Tovom ovaca i Marko i njegov otac bave se već godinama, iskusni su stočari i, kaže, ovo nije posao kojeg se preko noći može odreći.
„Država nam duguje samo za prošlu godinu na ime subvencija za umatičene ovce 1,4 miliona dinara, a subvencije nije nam isplatila za dve i po godine unazad. Nismo dobili ni rešenje za te subvencije, nisu nas odbili, jednostavno kada zovemo Upravu za agrarna plaćanja, odgovaraju: obrada je u toku. Zvao sam ja i ministra, ali ne vredi. Mi imamo troškove oko slanja tih zahteva za subvenciju, plaćamo službe, a to su iznosi od po nekoliko stotina hiljada dinara. Mi smo mali proizvođači i nama ove subvencije mnogo znače”, objašnjava Marko Anišić.
Slično je iskustvo i Ivana Vidakovića, nekadašnjeg predsednika Udruženja seljaka iz Starog Žednika, ali pošto je imao oranice, on je odustao od ratarstva. Njive je dao u zakup nećacima, kojima sada država duguje oko dva miliona dinara na ime subvencija iz 2019. godine. „Duguje im po osnovu subvencija za priplodne krmače, za tovne svinje, kao i za poljoprivrednu mehanizaciju iako su njihovi zahtevi odobreni i dobili su rešenja. U redu bi bilo da je država rekla – ove godine nema subvencija, nego ovako da se ljudi nadaju”, priča Vidaković.
Stavovi prema tome da li kasne subvencije države ne podudaraju se između predstavnika zvaničnih poljoprivrednih službi i samih stočara i ratara. U nezvaničnom razgovoru predstavnici poljoprivrednih službi kažu da nije tačno da postoje kašnjenja, da je država ponudila široku paletu subvencija, da je prošle godine zbog epidemijske situacije odobrila slanje zahteva i bez nekih inače neophodnih uslova, te da postoji jedna doza inercije kod vlasnika gazdinstava i nespremnost da se uloži trud u savladavanje procesa podnošenja zahteva i ispunjavanja obaveza.
S druge strane, jedan od čelnika u udruženjima poljoprivrednika, koji nije želeo da govori pod imenom i prezimenom, kaže da su poljoprivrednici u stvari ućutkani ovim neplaćanjem subvencija, da ne postoji ni vremenska niti bilo koja doslednost u isplati ili neisplati subvencija, već da se sve odvija selektivno. „Pri tome, mi nemamo mehanizme uticaja na donosioce odluka”, kaže ovaj sagovornik.
Savez agrarnih udruženja Vojvodine, sa sedištem u Senti, okuplja oko osam hiljada gazda severne pokrajine. Mikloš Nađ, predsednik saveza, kaže da imaju slučajeva da poljoprivrednicima nisu isplaćene ni subvencije za 2019. godinu iako su njihovi zahtevi obrađeni i odobreni. Kaže da nije reč o velikom broju, ali da ih ima, a da je pozivanje na koronu uobičajeno opravdanje za ova kašnjenja. „Objašnjeno je da je smanjena subvencija po hektaru obradive površine sa 5.200 na 4.000 dinara i da će tako dobijena svota od 2,6 milijardi biti iskorišćena za plaćanje zaostalih dugovanja stočarima, ali mi i dalje imamo slučajeve da im nisu isplaćene ni subvencije iz 2019. godine”, kaže Nađ.
Pitanje zaostalih subvencija postavljeno je i u republičkoj skupštini. Poslanik Arpad Fremond (SVM) za „Politiku” kaže da Odbor za poljoprivredu dobija izveštaje ministarstva, te da je vidljivo da do sada Uprava za agrarna plaćanja nije imala kapacitete da obradi zahteve. „Očekuje se da će nakon rebalansa kojim je odobrena 5,1 milijarda dinara, od čega 4,9 milijardi za direktna plaćanja, doći na red i isplata odobrenih subvencija tokom maja. Međutim, postoji još jedan broj zahteva koji nije obrađen, a za to vreme cene inputa u poljoprivredi nisu mirovale”, kaže Fremond. On dodaje da oko 30 odsto svih subvencija koje daje Ministarstvo poljoprivrede, a isplaćuje Ministarstvo finansija, odlazi u Vojvodinu. „S druge strane, Vojvodina obezbeđuje preko 50 odsto poljoprivrednog prinosa Srbije”, kaže Fremond.

Novih 86 klavira za novu muzičku i baletsku školu
Novi Sad – Novi klaviri stigli su u novu muzičku i baletsku školu pod čijim prostranim krovom je izgrađena i prva gradska koncertna dvorana Novog Sada, evropske prestonice kulture. Titula je, naime, dovela do izgradnje i opremanja kompleksa od oko 15.000 kvadratnih metara u urbanom naselju Liman, gde se očekuju da stignu i drugi novi muzički instrumenti, školska i multifunkcionalna oprema, da bi nastava mogla da krene od predstojeće školske godine.
Klaviri koji su sada stigli namenjeni su učenicima i nastavnicima Muzičke škole „Isidor Bajić” i Baletske škole u Novom Sadu, ali i vrhunskim pijanistima – kada budu držali koncerte u ovom gradu, koji inače ima dugu tradiciju festivala i klasične i džez muzike, kao što su Novosadske muzičke svečanosti i Novosadski džez festival.
Naša istaknuta flautistkinja i direktorka Muzičke škole „Isidor Bajić” kazala je za „Politiku” da je obezbeđeno ukupno 47 klavira, 27 pijanina i 12 električnih klavira. Od toga, prema njenim rečima, dva velika klavira idu u koncertnu dvoranu, a još tri klavira i sedam pijanina u baletsku školu. Svi ostali su za nastavu u muzičkoj školi.
„Većina klavira koje imamo od ranije potpuno su izraubovana, ali desetak njih je u solidnom stanju, pa ćemo ih prenositi i jedan po jedan doterivati i stavljati kao drugi klavir u učionicama”, kazala je direktorka.
Instrumenti stižu iz japanskog „Kavaija”, čiji je predstavnik u našoj zemlji Sead Lorbek – muzičar iz poznate novosadske džez porodice Josipa Lorbeka – čovek koji dugo godina sarađuje sa ovdašnjom školom oko međunarodnog „Isidor Bajić – pijanino memorijala”.
Lorbek kaže za „Politiku” da klaviri za nastavu u muzičkoj školi spadaju u tzv. „institucionalne” i da su u toj klasi najbolji mogući. Imaju mehaniku, objašnjava, sa dosta karbonskih delova, tako da nema habanja kao kod drvenih. Dodaje da će „trajati decenijama”.
Dva velika koncertna klavira „šigeru kavai”, po njegovim rečima, imaju dužinu 278 centimetara i ručno su rađeni, a na njima sviraju svetski pijanisti kao što su Marta Argerič i Mihail Pletnjov.
„Klavire je izabrala profesorka Akademije umetnosti u Novom Sadu Rita Kinka, najpoznatija novosadska pijanistkinja, a regulacija je urađena po instrukcijama Marte Argerič, trenutno najcenjenijeg ženskog pijaniste u svetu”, navodi Lorbek.
Novi klaviri će mnogo značiti, po njegovim rečima, i za novosadsku džez scenu, s obzirom na to da se u muzičkoj školi otvara džez odsek.
U muzičku školu treba da stignu, prema rečima direktorke Radmile Rakin Martinović, i drugi novi instrumenti – 26 harmonika, dve harfe i svi udarački – kao i oprema: od školskih klupa i stolica preko specijalnih tabli za muzičku nastavu, do posebnih kabineta za strane jezike, studija za snimanje i specijalnih učionica za pripremnu nastavu koja će povećati kapacitet škole za koju postoji veliko interesovanje, ali već godinama nema dovoljno mesta za sve.
Svi ovi instrumenti, školski nameštaj i pomenuta oprema imaju vrednost, po rečima direktorke, oko 450 miliona dinara.
„Isidor Bajić” sada pohađa oko 1.100 učenika, a u njoj je 170 zaposlenih. Među njima su 150 profesori, od kojih 44 drži nastavu klavira. Direktorka očekuje da će se do septembra postepeno povećavati broj zaposlenih, uz dozvolu ministarstva prosvete, tako da bi škola u narednom periodu mogla da prima više đaka. Krajnje je vreme, zaključuje, da se ulaže u nastavni kadar.

Ribočuvari ulovili šest kilometara ilegalnih mreža
Pančevo – Ribočuvarska služba Javnog preduzeća „Vojvodinašume” u organizaciji Šumskog gazdinstva „Banat” u Pančevu tokom redovne akcije kontrole ribarskog područja pronašla je i zaplenila ilegalno postavljene mreže u dužini od 6.000 metara i veći broj nedozvoljenih ribarskih alata, što je, ističu u ovom preduzeću, snažan udarac na sve pojedince koji ozbiljno narušavaju riblji fond Republike Srbije.
Gazdinstvo sprovodi organizovane akcije sa ribočuvarima iz drugih gazdinstava koji upravljaju ribarskim područjima na teritorijama koje su u sistemu „Vojvodinašume”. U periodu pravoslavnog posta najveća je ekspanzija ribokrađe na svim vodama, pa su i kontrole tada češće. Željko Sušec, zastupnik ogranka ŠG „Banat” u Pančevu za „Politiku” kaže da su ovoga puta kontrolisali Dubovački kanal, Smederevsku i Adu Čibukliju, kao i potez Labudovo okno, deo Specijalnog rezervata prirode „Deliblatska peščara”.
 „ŠG ’Banat’ u Pančevu JP ’Vojvodinašume’ gazduje područjem sa najbogatijim ribljim fondom u zemlji. Osim dela na kom je sprovedena poslednja akcija, pokrivamo i područja Banat–Dunav i Srem–Dunav, ukupne dužine oko 80 kilometara plovnog puta, u kojem su, zavisno od dela, važeća tri stepena zaštite. U prvom stepenu zaštite zabranjene su sve ribolovačke aktivnosti, a u drugom i trećem stepenu dozvoljen je samo rekreativni ribolov”, napominje Sušec.
 Da krivolovci na pomenutim lokalitetima ne miruju, dokazuju i brojke iz zaplena u minule dve sezone. Tako je 2019. godine oduzeto 1.208 mreža dugačkih oko 50 kilometara i 270 komada nedozvoljenih alatki, podneto je 29 prekršajnih prijava. Tokom prošle godine broj oduzetih mreža se bezmalo prepolovio na 729, ukupne dužine 35.653 metra, a manje je bilo prekršajnih prijava – 14. Od januara do aprila ove godine već je zaplenjeno 10 kilometara mreža i 15 nedozvoljenih alata. Napisano je i sedam krivičnih prijava za nelegalno obavljanje ribolova, koji je po podacima gazdinstva, najizraženiji na Gajačkom dunavcu.
 „Unazad dve godine zaplene nelegalno postavljenih mreža ukazuju na masovnu   nedisciplinu, ali i domaćinsko gazdovanje ovim ribarskim područjem. O tome najbolje govore i rezultati u borbi protiv svih oblika ribokrađe i povećanje ribljeg fonda. Lokalitet Labudovo okno svake godine se poribi sa 2.000 do 5.000 kilograma šaranske mlađi, a svaka zaplena daje nam veću snagu i elan u budućoj borbi protiv svih koji narušavaju riblji fond naših reka”, naglašava Sušec.
 Ovlašćenja službenog lica – ribočuvara jesu kontrolisanje, pregled, foto i video zapisi prekršaja i oduzimanje dozvola. Relativno retko se ribokradice uhvate na delu, pa su zato kontrole na vodi česte i nenajavljene. Ribočuvarska služba JP „Vojvodinašume”  posebno obilazi ribarska područja u vreme zabrane mrežarskih i samolovnih alata, i to od 1. aprila do 31. maja, kao i izvan perioda zabrane, do kraja juna. Pišu krivične prijave, koje se prosleđuju nadležnom tužilaštvu na dalje postupanje.

Dečji vrtić proizvodi i prodaje struju EPS-u
Kragujevac – U sklopu projekta Ujedinjenih nacija za razvoj energetske efikasnosti lokalnih zajednica, Kragujevac će postati prvi grad u Srbiji sa jednim javnim objektom koji će proizvoditi struju za sopstvene potrebe, a viškove, ukoliko ih bude, prodavati EPS-u. U pitanju je obdanište „Zeka” koje radi u okviru Predškolske ustanove „Đurđevdan”. Ugradnjom solarnih panela, ovaj dečji vrtić postaće prvi javni „prozjumer” u gradu na Lepenici, navedeno je u saopštenju gradske uprave.
‒ Prvobitna ideja je bila da na obdaništu „Zeka” napravimo elektranu samo za sopstvene potrebe ove javne ustanove, ali smo sada odlučili da se višak struje usmeri ka „Elektroprivredi Srbije” koja će od nas moći da otkupi izvesne količine električne nergije – naveo je u izjavi za medije gradonačelnik Kragujevca Nikola Dašić.
Izrada projektne dokumentacije poverena je beogradskim firmama „Energija gas i snaga” i „Netinvest”, a radovi na ugradnji solarnih panela trebalo bi da počnu ovog leta. U gradskoj upravi očekuju da će čitav posao biti završen najkasnije do kraja godine.
‒ Dečji vrtić „Zeka” će istovremeno biti potrošač i prodavac struje koju će samostalno proizvoditi. Za sada imamo idejno rešenje i dozvolu za gradnju, a očekujemo da ćemo od EPS-a dobiti i odobrenje za prodaju električne energije. Uključivanjem i drugih javnih objekata u ovaj projekat ostvarićemo uštedu budžetskih sredstava koja grad sada izdvaja za plaćanje računa – objašnjava u razgovoru za „Politiku” gradski energetski menadžer Ana Radojević.
„Prozjumer” je kovanica sastavljena od engleskih reči „prodjuser” – proizvođač, i „konzjumer” – korisnik, a njen tvorac je Avlin Tofler. Ovaj američki pisac i biznismen prvi put je pomenuo ovu kovanicu u svojoj popularnoj knjizi „Treći svet” iz 1980. godine, u kojoj govori o aktivnijem učešću potrošača struje na tržištu električne energije.
Kovanica „prozjumer” naći će se i u zakonskim odredbama Republike Srbije, a građani će, prema najavama ministarke energetike Zorane Mihajlović, već od ovog leta moći da postanu i proizvođači struje, ako se odluče da ugrade solarne panele, bez obzira na to da li žive u kući ili stanu.
</div>
<div id="vreme">
I danas promenljivo oblačno, sa pljuskovima i grmljavinom
U Srbiji će danas biti promenljivo oblačno, mestimično sa kišom, pljuskovima i grmljavinom.
Vetar slab i umeren, u planinskim predelima povremeno i jak, zapadni i jugozapadni. Najniža temperatura od 9 do 14, najviša od 19 do 23 stepena, saopštio je Republički hidrometeorološki zavod, prenosi Tanjug.
U Beogradu promenljivo oblačno, povremeno kratkotrajna kiša, pljuskovi i grmljavina.
Vetar slab i umeren, zapadni i jugozapadni. Najniža temperatura oko 13, najviša oko 21 stepen.
U sledećih sedam dana, do 21. maja, promenljivo oblačno, mestimično sa kratkotrajnom kišom, pljuskovima i grmljavinom.
U naredni petak suvo.
Temperatura oko prosečnih vrednosti, najviša od 19 do 24 stepena.
</div>
<div id="politika">
Vučić: Kad kažu da su protiv promene granica, znajte da su to prevaranti
Predsednik Srbije Aleksandar Vučić izjavio je da nije bio ljut prilikom susreta sa slovenačkim predsednikom Borutom Pahurom.
„Nisam uopšte bio ljut, samo sam rekao istinu. Briga me da li imaju nešto da mi zamere. Njima smeta da im neko to kaže u lice. Šta mogu da mi urade? Da ulože više novca u moju smenu? Desetine, stotine milione evra, milijarde ste sad uložili protiv mene”, izjavio je Vučić.
„Koga god čujete da kaže da je protiv promene granica, znajte da su u pitanju okoreli prevaranti i ljudi koji po svaku cenu žele da unište Srbiju. Jer su ti ljudi već menjali granice Jugoslavije, pa Srbiju. Napali su Srbiju, uništavali naša sela i gradove i ubijali našu decu”, rekao je srpski predsednik.
„Već ste menjali granice naše zemlje, kada ste se setili principa. Oni su meni poslali predlog zaključaka da svi treba da se protivimo promeni granica. I ja sam njima poslao jedan mali amandman, i to je problem. Oni su se svi saglasili oko toga i poslali meni dokument, a ja sam dodao jednu umetnutu rečenicu. Rekao sam može, ali da je to u skladu sa Poveljom Ujedinjenih nacija.
Suština je u tome da možete nekog da prevarite jednom ili drugi put, kada ga prevarite na treći način niste vi prevarant nego je on budala. Ja sam danas nedvosmisleno govorio.
Izdržao sam sve pritiske u Vašingtonu, gde sam rekao glavu dajem, Srbiju ne dajem. Za to tamo ću morati da dođem svečano odeven, tamo će biti velikani političke scene Balkana.
Slučajno se pogodilo da su to predsednici, da su premijeri bilo bi malo drugačije. Moje je da branim Srbiju, rekao je predsednik Srbije i napomenuo da se sa Milom Đukanovićem poslednji put video u Jerusalimu ili Istanbulu.
„Nemam razlog da brinem i da se plašim jer je moja savest mirna. Štitio sam interese svoga naroda i to ću nastaviti da radim - istakao je predsednik komentarišući predstojeći samit na Brionima”. 
Predsednik Vučić ponovio je da Srbija podržava isključivo princip nepromenljivosti granica u skladu sa odlukom UN, i naveo da je u tom smislu uneo jedan amandman u predlog zaključaka Samita „Brdo-Brioni” - da je Srbija protiv promene granica, u skladu sa poveljom UN i odlukama organa UN.
„Poslali su mi predlog zaključaka Samita u kojima stoji da treba svi zajedno da se protivimo promeni granica. Ja sam uneo jedan mali amandman i to je sada pakao za njih”, rekao je Vučić za TV Prvu.
Podsetio je da će na Samitu u ponedeljak učestvovati i Vjosa Osmani, Zoran Milanović, Milo Đukanović, Šefik Džaferović… te da su se svi oni saglasili sa tim predlogom, a zatim poslali i njemu da se saglasi.
„Ja sam dodao umetnutu rečenicu i rekao - može, ali da je u skladu sa poveljom UN i odlukama bilo kog organa UN. A to neće biti prihvaćeno, jer bi podrazumevalo Kosovo u sastavu Srbije”, rekao je Vučić.
Dodao je da nema nikakvog razloga da brine, jer mu je savest mirna, a da na Samitu mogu da usvoje šta god hoće, ali bez Srbije.
„Sumnjam da će hteti nešto da usvajaju bez Srbije. To što su planirali da usvoje nema ništa od tog posla”, rekao je Vučić.
„Možete nekog da prevarite jednom, drugi put, ali ako prevarite treći, onda vi niste prevarant, onda je taj budala. Da nas varate tri puta na iste trikove - ne ide”, rekao je Vučić.

Odlazak Unmika i Kfora bila bi katastrofa
Predsednik Srbije Aleksandar Vučić izjavio je da će jedna od velikih sila tražiti povlačenje Kfora i Unmika sa Kosova i Metohije i ocenio da bi to bila katastrofa za sve nas. Kaže da ne može da kaže o kojoj sili je reč, ali da su u pitanju obaveštajni podaci iz oficijelnih izvora. Tim povodom rekao je da će o tome pokušati da razgovara sa generalnim sekretarom NATO-a Jensom Stoltenbergom sa kojim bi trebalo da se sastane u Briselu u ponedeljak, kako bi svojim ugledom doprineo u zapadnoj alijansi da do toga ne dođe. Naglasio je da će susret sa Stoltenbergom biti od posebnog značaja i dodao da to što su privremene prištinske institucije najavile da će ove godine iz pokrajinskog budžeta izdvojiti 100 miliona evra za kosovske bezbedonosne snage je neuporedivo manje u odnosu na centralnu Srbiju koja će za modernizaciju Vojske Srbije 2021. godine utrošiti dve milijarde evra.
Kfor je, podsetimo, jedina legitimna vojna sila na Kosovu koja je tamo došla 12. juna 1999. godine, dva dana nakon što je usvojena Rezolucija 1244 Saveta bezbednosti UN i tri dana posle vojnotehničkog sporazuma u Kumanovu. Misija Kfora, koju vojno pomaže NATO, ima ključnu ulogu u zaštiti manastira i crkava SPC i srpske kulturne baštine, ali i mira u ovom delu Srbije i eventualni njihov odlazak sigurno bi ugrozio stabilnost. Za Srbiju je prisustvo Kfora i dobra komunikacija sa misijom značajna kao garancija stabilnosti i sigurnog okruženja za srpsku zajednicu, pogotovo u Metohiji.
Politički analitičar Dragomir Anđelković za „Politiku” kaže da već duže vreme postoji najava da bi Kfor mogao da završi misiju na Kosovu, što je pretnja koju je više puta isticala Velika Britanija, tvrdeći da je došlo vreme da se ukine misija Kfora i Unmika. Navodi da je to politika nove američke administracije koju podržava London. „Sve te najave su u interesu zaokruživanja lažne državnosti Kosova. Kfor i Unmik podsećaju na Rezoluciju 1244 Saveta bezbednosti iz 1999. godine, a njihov odlazak bi potvrdio albanski separatizam. Ukoliko bi do toga došlo, onda bi privremene prištinske institucije mogle da kažu da su istinska država, jer nema stranih trupa na, kako oni kažu, njihovoj teritoriji. Dok god su tamo Kfor i Unmik oni nisu država i toga su svesni u Prištini”, ističe Anđelković.
Misija Kfora se za poslednju 21 godinu menjala i u početku je zvanično podržavala i koordinisala međunarodne humanitarne napore i davala podršku razvoju stabilnog, demokratskog, multietničkog i mirnog Kosova, da bi kasnije davala podrška razvoju kosovskih bezbednosnih snaga. U početku misija je brojala oko 50.000 pripadnika iz 39 država članica partnera, da bi već 2008. godine taj broj spao na oko 17.500 pripadnika. Danas se procenjuje da Kfor ima nešto manje od 3.400 vojnika iz 27 država, a u poslednje vreme Hrvatska najavljuje otvaranje svog kampa.
Proteklih godina je uvek smanjivanje broja pripadnika ove misije dovodilo do nezadovoljstva Beograda, jer se isticalo da je bezbednosna situacija u pokrajini rovita. S druge strane, Priština je smanjivanje broja stranih vojnika predstavljala kao uspeh demokratskih principa koji su doduše samo oni i sponzori takozvane nezavisnosti videli.
Ukoliko bi se ostvarila namera SAD i Velike Britanije da ove organizacije napuste južnu srpsku pokrajinu, to bi gotovo je izvesno dovelo do ozbiljne bezbednosne pretnje koja bi mogla da eskalira u rat. „Odlazak Kfora bi bila nesumnjiva direktna opasnost za lokalne Srbe, jer bi Albanci osetili da imaju prostor da rade što god hoće. Ali uz tu direktnu opasnost po Srbe, sve bi to imalo jednu simboličku dimenziju, jer dok je Kfor tamo, Kosovo ne može da se smatra državom, već protektoratom”, kaže Anđelković.
Na pitanje šta bi moglo da se očekuje kako bi Srbija reagovala ukoliko bi se Kfor povukao, Anđelković navodi da bi u tom slučaju naša zemlja mogla da to protumači da je zapad odbacio Rezoluciju 1244 i da ima sva legitimna prava da vojno interveniše da bi zaštitila svoje interese. „Greše u Prištini i nekim ambasadama koji tvrde da je naš interes samo na severu pokrajine. Naš interes je veći od severa Kosova, to su pre svega manastiri i crkve, zatim srpske enklave u Kosovskom pomoravlju. Ako ne možemo sve Srbe da zaštitimo, onda možemo da stavimo pod svoju kontrolu sever Kosova i ključne srpske manastire. Ako Kfor odlazi onda Srbija ima puno pravo da vojno interveniše”, ističe Dragomir Anđelković.
Devet godina od ulaska pripadnika misije Kfor na Kosovo, 12. juna 2008. godine, NATO je Kforu dodelio novi zadatak, a to je obučavanje „multietničkih, profesionalnih i civilno kontrolisanih kosovskih bezbednosnih snaga”. To, za sada, čine lako naoružane jedinice, čiji su glavni zadaci uglavnom skoncentrisani na podršku civilnim vlastima u situacijama kada nije primereno da reaguje policija, otklanjanje eksplozivnih materijala, upravljanje opasnim materijalima, gašenje požara i civilne zaštite. Zato i misija ovih snaga nije obuhvatala odbrambenu komponentu što je karakteristika vojske.
To se, međutim, promenilo kada je kosovski parlament 14. decembra 2018. godine usvojio tri zakona kojim se postavlja osnov za transformaciju KSB u vojsku Kosova u narednih deset godina, sa planom da ima oko 5.000 vojnika i oko 3.000 rezervista. Na ovo je reagovao i generalni sekretar NATO-a Jens Stoltenberg koji je u saopštenju naveo da „žali što je ova odluka donesena uprkos iznetoj zabrinutosti NATO-a”. Anđelković smatra da taj protest nije bio iskren i navodi da bi odlazak Kfora doveo do rata, gde bi s jedne strane SAD i Velika Britanija, a s druge strane Rusija i Kina navlačili – ne  samo diplomatski konopac oko Kosova.
„Niko ne bi sedeo skrštenih ruku i svako bi u vojnom smislu pomogao onoj strani koju podržava. I ne treba da se zavaravamo da bi bilo drugačije. Nema te vlasti u Srbiji koja bi zbog ekonomskog razvoja prihvatila da bude pasivna, ako neko direktno ugrožava naš narod. Svet se odavno promenio i toga su svesni i na zapadu koji ne želi da Srbiju potpuno gurne od sebe i da od Srbije napravi klasičnog saveznika Rusije i Kine”, zaključuje Dragomir Anđelković.
 
Smešne gluposti da ćemo da zavisimo od Kine zbog duga
Predsednik Vučić istakao je da je u poslednjih šest dana došlo do utrostručenja broja dnevno vakcinisanih. Vučić je posle obilaska punkta za vakcinaciju pripadnika garnizona Beograd i članova njihovih porodica u kasarni „Dedinje”, rekao da je zadovoljan onim što je video od 170 do 180 vojnika i članova njihovih porodica koji stoje u redu za vakcinu. Navodi da je broj zainteresovanih za vakcinisanje protiv virusa korona povećan nakon što je država najavila finansijsku podršku od 3.000 dinara vakcinisanima, ali napominje da to i dalje nije dovoljno.
Naglasio je da je ponosan što će iz budžeta moći da se finansira izgradnja Instituta za sekvenciranje genoma jer, ističe, samo države sa ozbiljnim, dobrim stanjem finansija, mogu same da finansiraju tako velike projekte. Vučić je na pitanje koja je uloga Kineza u tome zašto će se institut raditi po hitnom postupku, odgovorio da sami ne možemo da izgradimo takav institut jer nemamo znanja, a da su Kinezi jedini koji su nam tako nešto ponudili da rade sa nama. Dodao je da su mu smešne razne „gluposti” analitičara na televizijama koji pričaju kako ćemo mi da zavisimo od Kineza zbog duga, jer su „valjda kineske pare gore od nečijih drugih”. „Nemamo problem sa javnim dugom, naš javni dug je manji nego nemački”, kazao je Vučić.
Zapitao je zašto da ne radimo sa Kinezima i dodao da na taj način postajemo konkurencija nekima koji bi želeli da izbegnu konkurenciju. „Svaki mesec koji možete ranije da uđete u to, je spas i verovatno se radi preko međudržavnog ugovora iako ne znam, nemam detalje. Pretpostavljam da je tako zato što ako krenemo dva meseca ranije da radimo, to je bolje za zemlju, a nemamo nikoga drugoga ko nam je ponudio ili rekao da bilo šta slično napravimo”, kazao je Vučić.
Nova fabrika vakcina koja se radi sa Emiratima i Kinezima, kako kaže, doneće Srbiji to da će i sledeće godine, kada će vakcina biti drugačija nego što je sada, moći u Beogradu da ima za svoje stanovništvo, ali i za region tu drugačiju vakcinu. „Pokrenuli smo postupak i ogromne novce ćemo da uložimo da bismo napravili četvorovalentnu vakcinu za grip. Mi ćemo da budemo svetska sila po tom pitanju, to se ne sviđa svima, a sada se vodi rat protiv Kine jer ne mogu više da je pobede u tržišnoj ekonomiji”, navodi predsednik. Ističe da neće da učestvuje u „krstaškom ratu” protiv Kine samo zato što je to neko ideološki tražio. „Neću da učestvujem u tome, Kinezi su nam prijatelji, ali nemam problem ni kada dobijemo bolju ponudu od EU kao što je za prugu Beograd–Niš– Preševo”, zaključuje predsednik.
 
Za litijum zainteresovani Evropljani, Amerikanci i Kinezi
Govoreći o predstojećim međunarodnim susretima, on je potvrdio da u Beograd danas stiže slovenački predsednik Borut Pahor uoči samita Procesa Brdo–Brioni na slovenačkom Brdu kod Kranja, koji će biti održan 17. maja. „U nedelju bi trebalo da idem u Sloveniju. A tamo će da bude Vjosa Osmani, Milo Đukanović, Zoran Milanović, Šefik Džaferović, Željko Komšić... Biće interesantno”, rekao je Vučić, navodeći da odatle ide u Brisel gde će imati susret sa Stoltenbergom. Dodao je da će ako stigne u Briselu imati i sastanak sa potpredsednikom Evropske komisije Marošom Šefčovičem u vezi sa litijumom i drugim pitanjima. Napominje da su za to zainteresovani i Evropa i Amerikanci, Kinezi i da treba da vidimo ko šta nudi i predlaže građanima Srbije. Antrfile
 
MMF prognozira šest, ali možemo i sedam odsto rasta BDP-a
Govoreći o ekonomskim parametrima Srbije, predsednik Srbije preneo je novinarima najnoviju prognozu MMF-a za Srbiju prema kojoj će rast BDP-a u 2021. godini iznositi šest odsto. „Ranije su govorili da će rast iznositi pet odsto. EK je takođe promenila prognozu i rekla da će biti 5,3 odsto i sada je i MMF promenio na šest odsto”, rekao je Vučić. Ja sam govorio da može i sedam odsto, rekao je i dodao da je MMF promenio procenu za Srbiju i za 2022. sa 3,8 na 4,5 odsto. Takođe, MMF kaže da Srbija ove godine uprkos ogromnom ulaganju u vojsku i investicione radove neće imati javni dug veći od 60,3 odsto BDP-a i da će onda početi da pada. Predsednik je rekao da će rast BDP-a značiti da će prosečna plata u Srbiji već od 1. januara biti veća od 600 evra, a u Beogradu preko 770 ili 780 evra, kao i da će ova godina biti završena sa BDP-om većim od 50 milijardi evra. Antrfile
Belivukova grupa objavljivala laži o mom sinu, Đilasovi mediji jedva dočekali
Predsednik Srbije Aleksandar Vučić izjavio je da je grupa uhapšenog Veljka Belivuka objavljivala laži o njegovom sinu Danilu, a da su „mediji (predsednika Stranke slobode i pravde) Dragana Đilasa to jedva dočekali”, kako bi mu „ugrozili život”. Jedan proopozicioni medij preneo je navode navijačke grupe Partizana „Južne strane 1970” da je Danilo Vučić na sastanku vođa pojedinih navijačkih grupa crno-belih obećao pomoć države u preuzimanju južne tribine stadiona tog fudbalskog kluba. „Izmislili nešto da bi se kriminalci optuživali, a onda je to Đilas jedva dočekao. Da bi njemu (Danilu Vučiću) život bio ugrožen, da bi mene slomili”, kazao je Vučić prilikom posete vakcinalnom punktu u beogradskoj kasarni Dedinje. Vučić je ocenio da je „Đilasov medij” postao medij Veljka Belivuka i njegove grupe, koji se sumnjiče za više ubistava.

SNS Rakovica jednoglasno za smenu Stefanovića
Opštinski odbor Srpske napredne stranke (SNS) Rakovica saopštio je danas da je posle održanog sastanka jednoglasno izglasao predlog za smenu predsednika Gradskog odbora Nebojše Stefanovića i kompletnog rukovodstva Gradskog odbora SNS Beograd.
Nakon što su svi rakovički mesni odbori održali sastanke na kojima je konsultovano celokupno članstvo, jednoglasno je podržan stav da je neophodna smena predsednika Gradskog odbora SNS Beograd, navodi se u saopštenju.
Opštinski odbor deli, kako se dodaje, ocenu članstva da predsednik Gradskog odbora SNS Beograd Nebojša Stefanović već duže vreme ne obavlja dobro svoju stranačku funkciju i da je usled brojnih afera, a pre svega afere prisluškivanja, ugrožena bezbednosti predsednika Aleksandra Vučića i članova njegove porodice.
''Opštinski odbor SNS Rakovica duboko je razočaran i lošim radom Nebojše Stefanovića na mestu predsednika Gradskog odbora SNS Beograd. Stefanoviću, između ostalog, članstvo zamera zapostavljanje rada na terenu, izostavljanje razgovora sa članstvom, lošu komunikaciju sa građanima i neispunjavanje datih obećanja'', dodaje se u saopštenju.
Opštinski odbor SNS Rakovica smatra da u novi izborni ciklus Srpska napredna stranka u Beogradu mora da uđe sa novim ljudima koji će biti mnogo više posvećeni radu na terenu, komunikaciji sa članstvom, ali pre svega radu sa građanima.
''Ljudi koji su se odrodili od stranke i od građana više ne mogu voditi našu stranku u nove pobede'', navode rakovički naprednjaci, prenosi Tanjug.
Zbog svega navedenog, kako dodaju, Opštinski odbor SNS Rakovica pokrenuo je, u skladu sa Statutom stranke, smenu Nebojše Stefanovića sa mesta predsednika Gradskog odbora SNS Beograd kao i celokupnog rukovodstva Gradskog odbora.

Zaharova: Albanci pretvorili Kosovo u kriminalnu crnu rupu Evrope
MOSKVA – Radikalni Albanci pretvorili su Kosovo u „kriminalnu crnu rupu Evrope”, izjavila je danas portparol ruskog Ministarstva spoljnih poslova Marija Zaharova.

Ona je na redovnom brifigu za novinare, povodom novih napada na srpske crkve na Kosovu i Metohiji rekla da su Misija UN i EU obavezne da preduzimaju mere za osiguranje bezbednosti verskih objekata i vernika u pokrajini, na šta Rusija, kako je podsetila, uporno poziva.

Ukazala je na to da nasilje radikalnih kosovskih Albanaca prema Srbima i pravoslavnim svetinjama traje godinama i da nisu u pitanju samo incidenti koji su učestali u poslednje vreme.

„To najbolje pokazuje neodrživost kosovske kvazidržavnosti i dokazuje da je ovaj region pretvoren u kriminalnu crnu rupu na karti Evrope”, rekla je Zaharova, prenosi Sputnjik.

Ona je istakla da je Rusija uvek najoštrije osuđivala nasilje radikalnih Albanaca prema Srbima i srpskim svetinjama, javlja Tanjug.

Eparhija raško-prizrenska saopštila je nedavno da je kamenovana crkva Sv. Petke u Vitini, a da su na Đurđevdan sa zvonare hrama Sv. Apostola Petra i Pavla u obližnjem selu Klokot nepoznata lica pokušala da uklone crkvenu zastavu sa zvonika.

U susednom selu Parteš ranije ove godine ukradeni su novac i crkvene dragocenosti iz crkve Sv. Trojice, navode u Eparhiji i ističu da najnoviji talas nasilja nije samo, kako kosovske institucije vole da kažu, deo svakodnevnice u kojoj ima i pljački u džamijama.

U saopštenju se navodi da se napadi na srpske hramove kontinuirano dešavaju i da najvećim delom imaju etničku i versku pozadinu jer su usmereni konkretno protiv jedne zajednice čije prisustvo nekome očigledno smeta.

O mandatu UNMIK-a i KFOR-a odlučuje SB UN
PRAG – Za izmene i dopune mandata Privremene civilne administracije Misije Ujedinjenih nacija (UNMIK) na Kosovu neophodna je odluka Saveta bezbednosti, izjavila je danas portparol UNMIK-a Sanam Dolatšahi posle izjave predsednika Srbije Aleksandra Vučića da će jedna od velikih sila uskoro zatražiti povlačenja snaga KFOR-a i UNMIK-a iz južne srpske pokrajine.
Dolatšahi je u izjavi za Radio Slobodna Evropa (RSE) precizirala da je mandat međunarodnog civilnog i bezbednosnog prisustva na KiM utvrđen Rezolucijom 1244, zbog čega svako prilagođavanje misije zahteva odluku Saveta bezbednosti.
Neimenovani zvaničnik NATO rekao je za RSE da se sve odluke u Alijansi donose konsenzusom svih 30 država članica, pa tako i one koje se odnose na misiju KFOR-a.
On je istakao da NATO ostaje privržen očuvanju stabilnosti na Zapadnom Balkanu, javlja Tanjug.
Predsednik Vučić juče je izjavio da jedna velika sila uskoro kreće sa zvaničnim zahtevom da se sa Kosova povuku KFOR i Misija UN (UNMIK), ocenjujući da bi to bila „apsolutna katastrofa” za Srbiju.
Vučić je rekao da će o tom pitanju pokušati da razgovara sa generalnim sekretarom NATO Jensom Stoltenbergom sa kojim bi trebalo da se sastene u Briselu u ponedeljak, 17. maja.
Privremena civilna administracija Misije Ujedinjenih nacija (UNMIK) na KiM je uspostavljena 2000. godine, nakon vazdušnih napada snaga NATO na tadašnju Saveznu Republiku Jugoslaviju, na osnovu Rezolucije 1244, koju je Savet bezbednosti UN izglasao u junu 1999. godine, a koja je i dalje na snazi.
Nakon proglašenja nezavisnosti Kosova, 2008. godine, UNMIK je najveći broj svojih zaduženja predao Misiji Evropske unije (EU) za vladavinu prava na Kosovu (EULEX).
Snage KFOR na KiM su raspoređene u junu 1999. godine, nakon povlačenja srpskih snaga, a osnov za raspoređivanje mirovnih snaga pod vođstvom NATO takođe je Rezolucija 1244 Saveta bezbednosti UN.

Vučić o dijalogu: Zamrznuti konflikti se završavaju stotinama i stotinama mrtvih, to nam ne treba
Predsednik Srbije Aleksandar Vučić izjavio je danas u Beogradu, nakon sastanak sa predsednikom Slovenije Borutom Pahorom da se Srbija po pitanju Kosova zalaže za dijalog jer se, kako je ocenio, zamrznuti konflikti završavaju „stotinama i stotinama mrtvih”.
„Zalažemo se da vodimo dijalog sa Prištinom pod okriljem Brisela. Bili smo spremn za dijalog u maju, bićemo spremni u junu i uvek, jer smatramo da nijedan zamrznuti konflikt nije dobar. Vidite kako se oni završavaju, svakih pet godina ih neko odmrzne i završavaju se sa stotinama i stotinama mrtvih. To nama nije potrebno”, kazao je Vučić na zajedničkoj konferenciji za novinare sa Pahorom.
Vučić je naveo da je sa Pahorom razgovara o svim ključnim regionalnim pitanjima, kao i o evrointegracijama Srbije i bilateralnim odnosima dve zemlje.
„Naša pozicija zasnovana je na poštovanju međunarodnog javnog prava i čvrstim pravnim temeljima, a naša pozicija nije laka i to nije tajna ni za koga u Srbiji. Jasno je da imamo drugačiji stav po pitanju Kosova, kao i 22 zemlje članice EU”, istakao je Vučić.
On je ukazao da je uloga Slovenija na Zapadnom Balkanu važna, a da je održavanje stabilnosti i mira za Srbiju od ključnog značaja.
„Slovenija predsedava Evropskom unijom od jula i važna nam je podrška na evropskom putu”, dodao je on, prenosi Beta.
Vučić je naveo da su Srbija i Slovenija za deset godina više nego udvostručila trgovinsku razmenu, koja sada iznosi 1.166.000.000 evra a da raste i u uslovima pandemije korona virusa.

Pahor: Brže proširenje EU na zemlje Zapadnog Balkana geopolitička nužnost
Predsednik Slovenije Borut Pahor izjavio je danas, posle sastanka sa predsednikom Srbije Aleksandrom Vučićem, da je proširenje EU na zemlje Zapadnog Balkana (ZB) geopolitička nužnost i da bi taj proces trebalo ubrzati, kao i da očekuje da sa predstojećeg samita za lidere ZB u okviru inicijative Brdo Brioni u Sloveniji u ponedeljak bude poslata ta jedinstvena poruka u Brisel.
Pahor je rekao da je glavni razlog njegove posete Srbiji kao i zemljama u regionu priprema za taj samit i izrazio zadovoljstvo, kako je rekao, veoma iskrenim i prijateljskim razgovorima sa prijateljem Vučićem.
Kaže da je Slovenija jedan od inicijatora te inicijative i da je hteo da vidi da li su lideri u ovom delu Evrope sposobni da za neku novu „svežu strategiju proširenja EU”, kako taj proces ne bi zastao.
Pahor je istakao da to treba da podstakne i proces reformi u ovom delu Evrope, kako bi što pre došlo do proširenja.
„Pogotovo sam želeo sa svima, kao i sa Vučićem, da se posavetujem o toj delikatnoj temi odnosno o osnovnoj zamisli koja provejava iz nacrta zaključaka te konferencije - da je proširenje EU na ZB geopolitička nužnosti i da proširenje mora da se odvija brže”, naveo je Pahor.
Predsednik Slovenije dodaje da je treća bitna stvar i novost u dokumentima u inicijativi Brdo Brioni da EU mora da ima pred očima ceo prostor Zapadnog Balkana i da bi bilo sjajno kada bi više ili manje istovremeno sve zemlje tog prostora ušle u EU.
Kaže da je razumeo tokom savetovanja sa liderima da bi za neke države koji su već na putu u EU, a pogotovo za Srbiju, to moglo da predstavlja neki problem.
„Ako sam te Vučiću dobro razumeo, mislim da se slažemo da samo takav pristup omogućava mir i stabilnost, što je u interesu svih, bez obzira na razlike između nas”, poručio je Pahor predsedniku Srbije komentarišući njegovu prethodnu izjavu da Srbija nema ništa protiv celovitog pristupa u procesu proširenja Unije.
„Ako uspemo da budemo jedinstveni u ponedeljak i pošaljemo tu poruku u Brisel, to će biti dodatna vrednost”, dodao je Pahor, navodi Tanjug.
Kaže da očekuje iskren i konstruktivan razgovor i tokom samita, kao što je imao u bilateralnim razgovorima i da će se na kraju doći do zaključka.
Dodaje da će to biti prvi susret posle godinu i po dana i da će sa zajedničkog samita u Brisel otići jedna sveža deklaracija koja, kako očekuje „budi nadu da će nadahnuti ubrzano proširenje EU sa jedne strane, a s druge podstaći države da ubrzaju reforme i usklađivanje svog pravnog poretka sa evropskim”.
Posebno je zahvalio Vučiću za, kako je rekao, njegove savete i upozorenja koje je danas čuo.
„Mi smo sada vođe i imamo odgovornost za mir i bezbednost na bilateralnom nivou”, kazao je on i dodao da Srbija i Slovenija imaju odlične odnose i da je perspektiva i za ostale zemlje u regionu da imaju tako dobre bilateralne odnose, u ovom komplikovano delu Jugoistočne Evrope.
„To je da krenemo putem postepenog pomirenje i reformi, jer jedino tako možemo da očekujemo brže proširenje EU”, poručio je Pahor.

Srbija insistira da se poštuju granice utvrđene odlukom UN
Srbija podržava isključivo princip nepromenljivosti granica u skladu sa odlukom Ujedinjenih nacija i sve drugo razumemo kao nametanje nečije volje, poručio je danas predsednik Aleksandar Vučić.
Vučić je to rekao povodom novinarskog pitanje predsedniku Slovenije Borutu Pahoru da precizira šta je mislio kada je juče u Prištini rekao da se zalaže na nepromenljivost granica na Zapadnom Balkanu.
Reč je, rekao je Vučić, o najtežem pitanju posebno za one države koje su priznale kosovsku nezavisnost, i dodao da je o tome otvoreno razgovarao sa Pahorom.
„Neću ništa da sakrijem od onog što sam rekao. Mi imamo drugačiji pogled u odnosu na kosovsku nezavisnost. Kada čujem da nema promene granica kako kaže Pahor bez sukoba, saglasan sam, i to treba da bude jasno onima koji su proizvodili sukobe i hteli da menjaju granice Srbije”, poručio je Vučić.
Srbija, istakao je, insistira da se poštuju granice zemalja utvrđene odlukom Ujedinjenih nacija i da je stav Srbije da se granice ne menjaju i da je to slučaj bio oduvek i sada.
„Ako je i sada tako onda to Srbija podržava”, istakao je on i dodao da ga međutim plaši da je na delu nešto drugo što ima veze sa „brutalnim liciemerjem zapadnih sila koji nemaju principe ili imaju principe po potrebi”, navodi Tanjug.
Vučić je upitao kada su zapadne sile počele da primenjuju taj princip o nepromenjivosti granica 90. te ili 91. kasnije ili 2021., pošto se, kako je naveo, tada menjali granice države Srbije.

Vladimir Đukanović traži smenu Stefanovića i beogradskog odbora SNS
Član Predsedništva i Glavnog odbora Srpske napredne stranke (SNS) Vladimir Đukanović saopštio je juče da se zalaže za smenu kompletnog gradskog odbora SNS-a Beograd, posebno za smenjivanje njegovog predsednika Nebojše Stefanovića.
„Pošto nisam član Opštinskog odbora SNS Voždovac, kao što nisam ni član gradskog odbora SNS Beograd, ali sam član Predsedništva i Glavnog odbora stranke, i ujedno sam narodni poslanik u Skupštini Srbije, imam potrebu kao neko ko voli svoju stranku i koji je u prvih 50 njenih osnivača, javno da se izjasnim da sam apsolutno za smenu kompletnog gradskog odbora SNS Beograd, sa posebnim akcentom da sam za smenu predsednika gradskog odbora SNS Beograd”, naveo je Đukanović na Fejsbuku, preneo je Tanjug.
</div>
<div id="vesti">
Jermenski premijer zatražio vojnu pomoć od Putina
JEREVAN - Jermenski premijer Nikol Pašinjan zatražio je od ruskog predsednika Vladimira Putina vojnu podršku zbog novog porasta tenzija sa Azerbejdžanom, javila je agencija Interfaks.
Pašinjan je saopštio da je Putinu uputio pismo u kojem je od njega zatražio pomoć, pored ostalog i vojnu, zbog situacije u oblasti Sjunik gde je azerbejdžanska vojska prešla granicu.
On je objasnio da nije zatražio pomoć tokom jučerašnjjeg telefonskog razgovora sa Putinom jer su „strana pristupile problemu u suštini na identičan način”.
„Predsednik Rusije je rekao da on smatra da bi oružane snage Azerbejdžana trebalo da se vrate van granica Jermenije, a postoji i važniji deo koji je juče konstatovan, a to je da je postignut dogovor da azerbejdžanske oružane snage to danas ispune, odnosno da napuste teritorije granica Jermenije”, rekao je Pašinjan, prenosi Sputnjik.
Prema njegovim rečima, u pojedinim mestima oružane snage Azerbejdžana napustile su tu teritoriju, ali on se, nakon što se pokazalo da sporazum neće u potpunosti biti realizovan, obratio Putinu kako bi „Rusija pružila pomoć Jermeniji, između ostalog i vojnu”.
Jermensko Ministarstvo odbrane ranije je saopštilo da su azerbejdžanski vojnici pokušali da izmeste svoje položaje na teritorije gradova Vardenis i Sisijan na jugu Jermenije, što Jerevan smatra provokacijom.
Pašinjan je rekao da procese koji se odvijaju na granici sa Azerbejdžanom ne bi trebalo smatrati demarkacijom, prenosi Tanjug.
Jermensko tužilaštvo pokrenulo je krivični postupak zbog kršenja teritorijalnog integriteta.
Zbog situacije u oblasti Sjunik Jermenija je uputila zvanični apel Organizaciji dogovora za kolektivnu bezbednost, a rok za razmatranje je tri dana.

Netanijahu: Hamas plaća visoku cenu za napade
JERUSALIM - Premijer Izraela Benjamin Netanijahu izjavio je danas da Hamas plaća visoku cenu za napade na Izrael, nakon najnovijih napada izraelske vojske u Gazi, koji su navodno uključivali napade usmerene na čelnike te organizacije.
On je precizirao da su poslednjeg dana napadnuti podzemni ciljevi, koje je Hamas koristio kao skloništa.
„Napali su nas na naš praznik, napali su našu prestonicu, ispalili rakete na naše gradove, oni za to plaćaju i platiće visoku cenu”, poručio je premijer Izraela.
On je dodao da borbe nisu gotove, kao i da će učiniti sve da vrati bezbednost gradovima i građanima Izraela.
Netanijahu je zahvalio američkom predsedniku Džou Bajdenu, francuskom predsedniku Emanuelu Makronu, britanskom premijeru Borisu Džonsonu, nemačkoj kancelarki Angeli Merkel i drugima koji su pružili podršku.
„Oni su se zalagali za naše prirodno i očigledno pravo da se branimo, da delujemo u samoodbrani od ovih terorista koji napadaju civile i skrivaju se iza civila”, izjavio je Netanijahu.
Nasilje se širi i na Zapadnu obalu, a danas je bilo incidenata i na jordanskoj i na libanskoj granici, izveštava Tajms of Izrael, prenosi Tanjug.

Poruka Moskve: Za nas su SAD i Češka zvanično neprijateljske zemlje
MOSKVA - Ruska vlada zvanično je danas označila Češku i Sjedinjene Američke Države kao „neprijateljske zemlje”.
Kako je objavljeno na zvaničnom portalu za pravne informacije, te dve zemlje su se našle na spisku onih koje su „počinile neprijateljske akcije ptotiv Rusije”.
Protiv tih zemalja biće preduzete mere prema kojima ambasada SAD u Moskvi više neće moći da zapošljava lokalno stanovništvo, dok će broj zaposlenih lokalnih radnika u češkoj ambasadi biti ograničen na 19.
Ruski predsednik Vladimir Putin potpisao je prošlog meseca zakon kojim se ograničava broj lokalnih stanovnika koji rade u stranim diplomatskim misijama i drugim službama i naredio vladi da sačini listu „neprijateljskih” zemalja na koje će se te mere odnositi, javljaju RIA novosti a prenosi Tanjug .

Italija ukida karantin za putnike iz EU, Velike Britanije i Izraela
RIM – Italije od nedelje 16. maja ukida karantin za sve putnike iz zemalja članica Evropske unije, Velike Britanije i Izraela, saopštio je danas ministar zdravlja Roberto Speranca, javlja Tanjug.

On je precizirao da putnici iz tih zemalja više neće biti u obavezi da po dolasku provedu pet dana u izolaciji, ali će i dalje morati da imaju negativan test na koronavirus, prenosi Gardijan.

Dok se Italija priprema za turističku sezonu, u toj zemlji je potpuno imunizovano više od 8 miliona ljudi, a bar jednu dozu primilo je skoro 26 miliona.

Makron: Izrael ima pravo da se brani
PARIZ – Francuski predsednik Emanuel Makron osudio je danas, u razgovoru sa izraelskim premijerom Benjaminom Netanijahuom, raketne napade Hamasa i ocenio da „Izrael ima pravo da se brani”, javlja Tanjug.
Kako je saopšteno iz Jelisejske palate, Makron je izrazio zabrinutost i zbog stradanja civila u Pojasu Gaze, prenosi Rojters.
Sukobi Izraela i Palestinaca traju već peti dan, a do sada je na palestinskoj strani poginulo više od sto ljudi, a na izraelskoj osam.

Erdogan: Sve zemlje i institucije da reaguju protiv napada Izraela
ANKARA – Turski predsednik Redžep Tajip Erdogan pozvao je danas Ujedinjene nacije i muslimanske zemlje da zaustave najžešće borbe između Izraelaca i Palestinaca poslednjih godina, navodeći da će Ankara podržati svaku inicijativu Svetske organizacije za zaustavljanje nasilja.
Erdogan je u televizijskom obraćanju ponovio stav da su potezi Izraela u Jerusalimu i Gazi potvrdili da je u pitanju „teroristička država”, prenosi Rojters.
On je saopštio da je o sukobu razgovarao sa liderima ili vladama 19 država.
„Pozivamo svaku državu i svaku instituciju, bez obzira na veru i poreklo, da što pre reaguju protiv napada Izraela”, rekao je Erdogan, javlja Tanjug.
Istakao je da je imperativ da Savet bezbednosti UN hitno preduzme korake kako bi se obezbedio mir u Jerusalimu.
Dodao je da i Organizacija za islamsku saradnju, koja broji 57 članica, treba da reaguje.
Upozorio je da će ta organizacija, ako hitno ne zauzme konkretan i efikasan stav, negirati svoje postojanje.

SZO apeluje: Bogate zemlje umesto da vakcinišu decu, neka doniraju vakcine Kovaksu
ŽENEVA – Svetska zdravstvena organizacija (SZO) pozvala je danas bogate zemlje da ponovo razmotre planove o vakcinaciji dece protiv koronavirusa i umesto toga doniraju vakcine za siromašnije države kroz Kovaks program.
Generalni direktor SZO Tedros Adhanom Gebrejesus rekao je na današnjem brifingu i da će druga godina pandemije biti smrtonosnija od prve, a da posebnu zabrinutost izaziva situacija u Indiji, prenosi Rojters.
„Razumem razloge iz kojih pojedine zemlje žele da vakcinišu decu i adolescente, ali ih pozivam da u ovom trenutku ponovo razmotre tu odluku i doniraju vakcine za Kovaks”, rekao je Tedros, javlja Tanjug.
Premijer Indije Narendra Modi ranije danas je upozorio na brzo širenje virusa širom te zemlje, u trenutku kada je broj zaraženih od početka pandemije premašio 24 miliona, a broj preminulih treći dan zaredom bio viši od 4.000.
Do sada su u svetu potvrđena skoro 162 miliona slučajeva koronavirusa, a preminulo je više od tri miliona ljudi.

Izraelski vojnici ubili Palestinca na Zapadnoj obali
JERUSALIM – Izraelski vojnici su ubili danas jednog Palestinca na okupiranoj Zapadnoj obali, saopštilo je palestinsko Ministarstvo zdravlja.
Palestinac je ubijen u vreme eskalacije nasilja između Izraela i palestinskih estremističkih organizacija na drugoj palestinskoj teritoriji, pojasu Gaze.
Čovek koji je danas ubijen, a nije odmah identifikovan, je peti Palestinac koga su ubili izraelski vojnici na Zapadnoj obali od ponedeljka.
Izraelska vojska je navela da je „neutralisala” napadača koji je nameravao da napadne vojnika kraj Ramale, ali nije odmah obelolanila da li je ubijen.
U saopštenju palestinskog ministarstva je navedeno da je „jedan građanin” preminuo pošto je vojska pucala na njega.
Vojska je saopštila da je vojnik pucao na napadača koji je zaustavio automobil u blizini i onda izašao napolje i pokušao da ga ubode nožem.
Na izraelskoj strani nije bilo povređenih u tom incidentu na vojnom puktu kraj jevrejskog naselja Ofra, javlja Beta.
Od početka sukoba izraelske vojske i Palestinaca iz Gaze u ponedeljak uveče svakodnevno izbijaju i sukobi između izraelskih vojnika i Palestinaca na Zapadnoj obali.
Od tada je ranjeno desetine Palestinca, uključujući mnoge koji su zadobili povrede od bojevih metaka.
Izrael je okupirao Zapadnu obalu još 1967. godine. Između te teritorije i pojasa Gaze je jevrejska država.

Šta je sve potrebno za putovanje u Grčku
Letnja sezona u Grčkoj zvanično počinje sutra i od utvrđenih uslova jedino se još čeka potvrda da li će se starosna granica za decu za koju nije obavezan test povećati sa sadašnjih pet na 10 godina.
Prema informacijama za ulazak turista u Grčku, koje je najavilo Ministarstvo turizma Grčke, potreban je imati:
Popunjen PLF formular minimum 24 časa pre ulaska u Grčku, potvrdu o obavljenoj kompletnoj vakcinaciji bilo kojom vakcinom ili negativan PCR test, ne stariji od 72 sata ili serološki test tj. potvrdu na antitela da je preležan virus ili digitalni zeleni sertifikat (GreenPas) od 1. juna 2021, navodi portal Grčkainfo, a prenosi Tanjug.
Za decu stariju od pet godina za sad je potreban negativan test.
Kako je navedeno, moguća su nasumična brza testiranja pri ulasku u Grčku koja će za turiste biti besplatna. Rezultati ovih testova biće gotovi nakon desetak minuta.
Savet svim posetiocima koji planiraju ovih dana put u Grčku je da sačekaju nekoliko dana dok se ne preciziraju svi detalji, navodi portal Grčkainfo.
Kada je reč o drumskom saobraćaju za Grčku, kao što je u aprilu najavljeno, granični prelaz Evzoni otvara se za sve turiste 15. maja. Trenutno radno vreme prelaza Evzoni je od 7-19 sati.
Drumski granični prelazi Promahonas, Nimfea i Kipi otvoreni su svakog dana od 7-23 časa, dok su prelazi Evzoni i Kakavia otvoreni od 7-19 časova.
U Bugarskoj se 15. maja otvara još jedan granični prelaz sa Grčkom - Evros (koji nema veliki značaj za naše turiste, jer se nalazi u blizini Turske).
Kada je reč o PLF formularu za Grčku - The Pasenger Locator Form link za popunjavanje može se naći na linku https://travel.gov.gr/.
Porodica popunjava jedan PLF formular, a takođe svaka punoletna osoba može popuniti poseban formular.
PLF formular se popunjava minimum 24 časa pre ulaska u Grčku.
Popunjavaju ga svi koji žele da posete Grčku i borave u njoj - nezavisno od vrste prevoza (automobil, autobus, brod, avion) i državljanstva.
Formular ima nekoliko stranica i nije težak za popunjavanje. Treba spremiti pasoš i saobraćajnu dozvolu.
Unose se podaci kao što su: prevozno sredstvo kojim putujete, broj tablica, prelaz na koji ćete ići, mesto u koje putujete, poslednja zemlja u kojoj ste boravili, broj pasoša, lični podaci (ime, prezime, mesto itd...).
U polje za adresu ne mora se upisivati ulica i broj letovališta u kom će se boraviti već je dovoljno da se upiše naziv letovališta.
Nakon što se popuni formular dobija se na mail QR kod koji treba da se odštampa ili na ga svom mobilnom telefonu treba pokazati prilikom ulaska u zemlju.
Građani Srbije ne moraju popunjavati PLF obrazac kada se vraćaju iz Grčke u Srbiju.
Kada je u pitanju potvrda o vakcinaciji za ulazak u Grčku, ta zemlja prihvata sve vakcine.
Dvojezičnu potrvrdu o vakcinaciji bi trebalo dobiti nakon izvršene vakcinacije: odštampanu na papiru i na imejl ili putem sms poruke.
Ukoliko je neko nije dobio može je naknadno dobiti na portalu eUprava http://euprava.gov.rs/usluge/6378.
Klikom na zeleno dugme „Pokreni uslugu” pojave se polja koja je potrebno popuniti.
Nakon što se popuni JMBG i imejl na koji neko želi da se potvrda pošalje i dovrši proces, kroz par minuta potvrdu se dobija na imejl.
Potvrda sadrži srpski i engleski jezik i QR kod koji kada se učita pokazuje da je vakcinacija validna.
Potpuna vakcinacija podrazumeva: dve doze „Sputnjika”, dve doze „Fajzera”, dve doze „Sinofarma” ili dve doze „Astra-Zeneke”.
Potrebno je da prođe minimum 14 dana od druge doze vakcine.

(Foto A. Popović)
Kada je reč o digitalnom zelenom sertifikatu, on predstavlja besplatnu objedinjenu potvrdu koja dokazuje da li je primljena vakcina protiv kovid-19 i da li neko ima rezultate testiranja na bolest SARS-CoV-2.
Digitalni zeleni sertifikat predstavlja potvrdu koja je elektronski pečatirana i kao takva ne može biti falsifikovana niti zloupotrebljena.
Digitalni zeleni sertifikat, pored ličnih podataka - imena, prezimena, JMBG, pola i broja pasoša, sadrži podatke: da li je lice vakcinisano, broj primljenih doza vakcina, datum primanja prve i druge doze vakcine, rezultate PCR testa u poslednja 72 sata, rezultate antigenskog testa u poslednja 72 sata i rezultate serološkog testa.
Da bi se dobio Digitalni zeleni sertifikat, treba se registrovati ili prijaviti na portal eUprave https://euprava.gov.rs/usluge/6554.
Nakon što se neko prijavi, pokazuje mu se zeleno dugme Pokreni uslugu.
Potrebno je da se klikne taster Pokreni uslugu, zatim ide provera ličnih podataka, potvrda imejl adresu i za par minuta dobija se sertifikat na navedeni mejl koji je neko sam naveo.
Možete ga odštampati ili ga imati na telefonu u formi elektronskog ili mobilnog dokumenta.
Sa digitalnim zelenim sertifikatom u Grčku će moći da se putuje od 1. juna 2021.
Prema portalu eUprava serološki test je validan ako je urađen u poslednjih šest meseci (za nevakcinisane osobe), odnosno dva meseca (za vakcinisane osobe).
Serološki testovi se rade uzimanjem uzorka krvi, u skoro svim privatnim laboratorijama. Zakazivanje nije potrebno.
Serološki test košta oko 2.000 dinara. Rezultati se dobijaju sutradan.
Mnoge laboratorije rezultate seroloških testova za potrebe putovanja izdaju dvojezično tj. i na sprskom i na engleskom jeziku. Bitno je naglasiti da je serološki test potreban za putovanje.
Ukoliko već neko ima serološki test na njemu postoji QR kod koji kada se očita pokazuje informacije na engleskom jeziku.
Svi putnici koji ulaze u Grčku preko bilo kog kopnenog graničnog prelaza, ukoliko nemaju potvrdu o vakcinaciji, dužni su po dolasku da pokažu negativni rezultat PCR testa na kovid-19, obavljen do 72 sata pre ulaska u Grčku. Trenutna cena PCR testa u Srbiji je 9.000 dinara.
U Srbiji PCR test se može zakazati na portalu eUprava http://euprava.gov.rs/usluge/6096? ili putem telefona 011/362-0000.
Granične vlasti će dozvoliti ulazak u zemlju samo putnicima koji imaju potvrdu o negativnom rezultatu PCR testa. Potvrde treba da budu napisane na engleskom jeziku i da sadrže ime i broj pasoša ili matični broj putnika.
Laboratorije koje vrše PCR testiranje treba da budu državne referentne laboratorije ili privatne laboratorije koje su akreditovane od odgovarajućih državnih organa - u suprotnom potvrde neće biti prihvaćene.
Falsifikovanje PCR potvrde kažnjava se grčkim zakonom.
Putnici će možda biti podvrgnuti nasumičnom testiranju po dolasku na grčku granicu.

Sud oslobodio Salvinija optužbi zbog politike prema migrantima
RIM – Sudija za preliminarni postupak u Kataniji danas je oslobodio lidera Lige za Sever Matea Salvinija optužbi da je grupi od 131 migranta, nakon što su spaseni na moru, odbio da dozvoli da se ukrcaju na brod obalske straže tokom nekoliko dana u julu 2019, dok je bio ministar unutrašnjih poslova.
Sudija je prihvatio zahteve koje su uputili i odbrana i tužilaštvo da odustane od tog slučaja i da ne pošalje Salvinija na dalje suđenje, prenela je agencija Ansa.
Državni tužilac naveo je da nije bilo krivičnog dela pošto Salvini „nije prekršio nijednu nacionalnu ni međunarodnu konvenciju”, a njegova odluka da ne dozvoli migrantima da se ukrcaju na brod bila je, kako se navodi, u skladu sa politikom dogovorenom sa ostatkom tada aktuelne vlade.
Salvini, koji je bio ministar unutrašnjih poslova od juna 2018. do septembra 2019. u prvoj vladi bivšeg premijera Đuzepea Kontea, u više navrata je ponovio da je radio u nacionalnom interesu, prenosi Tanjug.
Ovaj slučaj je jedan od nekoliko sličnih koji su rezultat Salvinijeve politike zatvaranja luka za brodove koji su spasavali migrante u vreme dok je bio ministar, podsetila je Ansa.

Vakcinacija omogućila Velikoj Britaniji popuštanje mera
LONDON – Zahvaljujući efikasnom programu imunizacije protiv kovida-19, Velika Britanija je ovih dana konačno ostavila iza sebe mesece pod strogim epidemiološkim merama.
Od ponedeljka svi restorani i barovi u Engleskoj mogu ponovo da se otvore uz određene mere predostrožnosti, kao i hoteli, pozorišta i muzeji, a Britanci će moći ponovo da zagrle svoje prijatelje i porodicu uz ublažavanje pravila socijalnog distanciranja koja važe još od početka pandemije, prenosi AP.
To je najveći korak ka ponovnom otvaranju zemlje, nakon što su se smanjili slučajevi kovid-19 infekcije, koja je u ovoj zemlji odgovorna za 128.000 smrtnih slučajeva, što je najveći broj preminulih u Evropi.
Broj smrtnih slučajeva od kovida-19 sveli su se poslednjih dana na jednocifrene brojeve, što je daleko od januarskih, kada je zabeleženo i do 1.477 dnevno, tokom zastrašujućeg drugog talasa izazvanog britanskim sojem virusa.
Novi slučajevi opali su u proseku na oko 2.000 dnevno, u poređenju sa skoro 70.000 koliko ih je bilo tokom zime, javlja Tanjug.
Kada se Londonski naučni muzej ponovo otvori sledeće nedelje imaće neke nove artefakte, prazne bočice sa vakcinom, komplete za testiranje i druge predmete prikupljene tokom pandemije, koji će biti predstavljeni na novoj postavci kovid-19, ali Britanija nije još uvek spremna da koronavirus pošalje u muzej, jer novih slučajeva još uvek ima.
Bez obzira na dobru vakcinaciju, na pomolu su nove brige zbog porasta slučajeva indijskog soja, nakon što je detaljna studija u Engleskoj otkrila da ona postaje sve rasprostranjenija.
Zdravstvene vlasti su spremne da preduzmu dalje akcije, koje bi uključivale i testiranje od vrata do vrata u najteže pogođenim oblastima.
Jedan od odgovora koji se razmatra je pomeranje datuma za drugu dozu vakcine za određene grupe kako bi se povećala zaštita, a za sada se imunizacija sprovodi uglavnom na osnovu uzrasta, a trenutno se vakcinišu oni oko 40 godina starosti.
Do ove nedelje, gotovo 38 miliona ljudi, što je približno 68 odsto odrasle populacije primilo je prvu dozu, a njih 19 miliona je u potpunosti imunizovano sa obe doze.
Stručnjaci kažu da je Nacionalna zdravstvena služba, jedna od najpoštovanijih institucija u zemlji, u stanju da lako identifikuje one koji su u najvećem riziku, jer su gotovo svi registrovani kod lokalnog lekara opšte prakse, a takva infrastruktura, u kombinaciji sa vladinim ranim obezbeđivanjem potrebnih vakcina bila je ključna da se postigne povoljnija epidemiloška situacija.
Mnogi širom sveta bili su skeptični prema odluci Britanije da odloži drugu dozu vakcine do 12 nedelja kako bi se ona obezbedila za veći broj ljudi, ali ta strategija je donela velike koristi.
Stručnjaci smatraju da ako zemlja bude u stanju da sprovede program revakcinacije kasnije u toku ove godine i ako ljudi ostanu oprezni, može da se očekuje da se situacija sa kovidom-19 u potpunosti normalizuje do 2022. godine.

Grčka otvorila prelaz Evzoni, prelaz na Preševu spreman za veći priliv turista
Granični prelaz Evzoni zvanično je otvoren za sve putnike.
Reporter Prve televizije rekao je da nema gužve. Naveo je da je bilo pedesetak automobila koji su čekali da se otvore granice, ali čim su Grci otvorili granicu, svi su brzo prešli. Dodaje da se takođe nasumično izvode putnike kako bi se testirali.
Na graničnom prelazu Preševo je sve spremno ukoliko dođe do većeg priliva turista.
Dopisnik RTS-a javlja da nema većeg priliva turista i gužvi na graničnom prelazu Preševo i da se na granici čeka oko 10 minuta.
Svi koji pođu put Grčke, potrebno je da prilikom prelaska granice sa sobom imaju potvrdu o vakcinaciji. Grčka priznaje sve vakcine koje su u upotrebi u Srbiji, a potrebno je da prođe 14 dana od vakcinacije prvom dozom.
Oni koji nisu vakcinisani moraju imati negativan pi-si-ar test, koji nije stariji od 72 sata ili antigenski test. Negativan test moraju posedovati i deca starija od 10 godina.
U Grčkoj je potrebno poštovati zaštitne mere koje se sprovode u toj zemlji, a svi koji budu zaraženi tokom letovanja biće smešteni u karantin i sami snose troškove smeštaja u karantinu. Ukoliko budu smešteni u bolnici, troškove lečenja plaća Grčka.
Severna Makedonija do 15. avgusta neće naplaćivati putarinu državljanima Srbije.
U ponoć otvaranje prelaza Evzoni za sve putnike
EVZONI – Granični prelaz između Severne Makedonije i Grčke Evzoni od ponoći će biti zvanično otvoren za sve putnike, izjavio je danas predsednik Građanske stranke Grka Srbije Vasilios Provelegios.
On je za agenciju Tanjug rekao da je taj prelaz jutros otvoren za putnike sa grčkim pasošima, ali da su putnici iz Bugarske, Severne Makedonije i poneki iz Srbije to pogrešno protumačili i uputili se u tom pravcu.
„Stvorile su se velike gužve, a pošto je bio veliki pritisak, grčka policija je rešila da napravi ustupak i pusti te putnike da prođu”, rekao je Provlegios.

U Švajcarskoj referendum o pesticidima
BON – U Švajcarskoj će se 13. juna održati referendum nakon kojeg bi mogla potpuno da se zabrani upotreba pesticida u poljoprivredi.
Međutim, stručnjaci upozoravaju da je to zapravo nemoguće, piše nemački Dojče vele.
Referendum je zakazan na inicijativu grupe građana okupljene oko Inicijative „Za Švajcarsku bez sintetičkih pesticida” i na njemu će građani odlučivati o tome da se u toj zemlji potpuno zabrane pesticidi.
Još 2019. godine veliku prašinu podigao je nalaz švajcarskog instituta za istraživanje vode o ostacima pesticida u podzemnim vodama, a kako se navodi, problem je pre svega u fungicidu hlorotanoilu koji je otkriven u količinama koje daleko prelaze zakonski dozvoljene granice.
Stručnjaci doduše umiruju ljude tvrdeći da ni ta koncentracija neće ugroziti njihovo zdravlje, ali građani su postali osetljivi na taj problem, zbog čega je hlorotanoil još početkom prošle godine potpuno zabranjen u Švajcarskoj, nakon što je i Evropska unija ponovno analizirala to sredstvo i svrstala ga u „potencijalno opasne za zdravlje”.
To otkriće navelo je Švajcarce na inicijativu da državnu podršku dobijaju samo oni poljoprivrednici koji ne koriste veštačka sredstva za zaštitu biljaka, a tome se zatim priključila i ova akcija za potpunu zabranu „hemije”.
Sa druge strane ima i velikih protivnika tih inicijativa koji pod sloganom pozivaju Švajcarce da kažu ne agrarnim inicijativama, koji podršku imaju u hemijskim koncernima poput Singente i Bajera.
Protiv tih zabrana je i švajcarska vlada, kao i mnoštvo udruženja i građana, jer smatraju da su preterane i da neće pogoditi samo poljoprivrednike, već i građane i Švajcarsku železnicu, jer jedino „hemijom” uspevaju da obuzdaju rast korova na šinama.
Sandra Helfenštajn, predstavnica Udruženja švajcarskih poljoprivrednika upozorava da bi takva administrativna zabrana imala ozbiljnih posledica – pad domaće proizvodnje, i uvoz voća i povrća iz uvoza gde takvih zabrana nema.
To će ujedno značiti da će prehrambene namirnice dodatno poskupeti, a Švajcarska je po cenama hrane već i danas zastrašujuće skupa, piše Dojče vele.
S druge strane, treba znati da „hemija” nikad ne ostaje samo na ograničenom području i sasvim je očigledno da ona smanjuje raznolikost u našoj okolini i to dugoročno, jer kišom dolazi u vode gde takođe pričinjava štetu.
Za neke pesticide se sumnja i da narušavaju zdravlje ljudi.
Iako nema pouzdanih podataka, ali u Francuskoj se, na primer, Parkinsonova bolest i zvanično smatra „tipičnom” za poljoprivrednike i lako je moguće da je to povezano s nekim sredstvom koje se koristi na poljima, a slično je i za neke oblike karcinoma, prenosi Tanjug.
Istraživački centar švajcarskog Ureda za poljoprivredu „Agroskop”, koji sistematski istražuje koji opasni pesticidi se bez problema mogu zabraniti, zaključio je da ne mogu svi.
Mnogi u Švajcarskoj s nestrpljenjem očekuju ishod referenduma 13. juna, ali ispitivanja javnog mnjenja pokazuju da će inicijativa za zabranu pesticida verovatno da propadne.
Koen Hertoge, jedan od pokretača inicijative, smatra, međutim, da to ne bi bila velika tragedija, jer se već događa postupna promena u načinu razmišljanja, a sve više poljoprivrednika se okreće ekološkoj proizvodnji, pa je potrošnja pesticida sve manja.

Američke snage se povukle iz jedne od najvećih baza u Avganistanu
SAD su povukle sve svoje trupe iz vazduhoplovne baze Kandahar, na jugu Avganistana, jedne od najvećih vojnih baza u toj zemlji, javile su danas tamošnje vlasti.
„Baza nam nije zvanično vraćena ali mogu da potvrdim da su je oni (SAD) napustili u sredu”, rekao je portparol avganistanske vlade u Kandaharu, prenosi Beta.
Direktor aerodroma Kandahar rekao je da su Amerikanci vratili sve objekte avganistanskim snagama.
Zvanična predaja vlasti trebalo bi da se održi posle muslimanskog praznika Eid el Fitr kojim se do subote obeležava kraj meseca posta Ramazana, navela su ta dva zvaničnika.
U jednoj fazi ta baza bila je druga najveća, u kojoj su bile smeštene američke i međunarodne trupe prisutne u zemlji.
Provincija Kandahar bivše je uporište talibana na jugu Avganistana i poslednjih meseci tu se vode borbe između talibanskih pobunjenika i avganistanskih snaga.
Trodnevno primirje počelo je juče povodom muslimanskog praznika posle više nedelja jakih borbi širom cele zemlje.
U Avganistanu se beleži jačanje nasilja od 1. maja kada je trebalo da Amerikanci povuku svojih preostalih 2.500 vojnika iz zemlje.
Vašington i NATO obavezali su se da će povući sve svoje trupe do 11. septembra, na 20. godišnjicu terorističkih napada na SAD.
Vojska SAD je saopštila u utorak da je do tada iz zemlje povučeno između šest i 12 odsto američkih snaga.

Danska počela da iskopava tela vizona uništenih zbog korone
KOPENHAGEN – Danska je počela iskopavanje četiri miliona tela vizona u raspadu, zbog straha da bi mogli da zagade pijaću vodu ili obližnje jezero gde se ljudi kupaju.
U novembru Danska je uništila sve vizone zbog straha da bi životinje mogle da prenesu mutirani koronavirus ljudima, nakon što je novi soj pronađen među krznenim životinjama na jednoj od farmi, prenosi AP.
Strahovalo se da bi mutirani soj mogao da utiče na efikasnost budućih vakcina, a više od 17 miliona je istrebljeno, što je bio veliki udarac za dansku industriju krzna, najveću u Evropi.
Vlada je saopštila da će uništiti vizone, iako nije imala pravo da uništi zdrave životinje, što je, piše AP, „sraman i pogrešan korak zbog kojeg se krenulo u kreiranje političkog konsenzusa za novi zakon”, prenosi Tanjug.
Iskopavanje 13 tona mrtvih vizona na dva mesta u zapadnoj Danskoj, lociranoj u blizini jezera za kupanje i izvora pijaće vode koštaće 24,4 miliona dolara.
Stanovnici iz te oblasti su se žalili na potencijalni rizik od kontaminacije, a pre nego što su životinje zakopane, vlasti su tvrdile da ne postoji rizik da dođe do zagađenja podzemnih voda ili zaštićenih oblasti.
„Stanovnicima nisu date prave informacije i vodi preti zagađenje. Sada otklanjamo uzrok zagađenja. Bila je to nesvakidašnja situacija sa velikom nesigurnošću po građane. Sada to ispravljamo”, rekao je ministar poljoprivrede Rasmus Pren.

Grčka otvara vrtiće, muzeje, bioskope…
ATINA – Grčka polako ide ka potpunom izlasku iz restriktivnih mera, pa je vlada od danas ublažila ili ukinula neke mere koje su važile tokom striktnog lokdauna zbog pandemije kovid-19.
Od danas se ukida slanje es-em-es poruka, kojima su građani bili u obavezi da obaveste vlasti kada i kuda idu, zatim, saobraćaj je produžen do pola sata posle ponoći, otvaraju se muzeji, a počinje se i sa otvaranjem turizma, preneo je list Katimerini.
Moguća su putovanja između regiona, uz pomoć grčke verzije „zelenog sertifikata”, pa je tako odobren odlazak i na grčka ostrva.
Za odlazak na ostrva – sa izuzetkom Lefkade, Evije i Salamine – obavezno je pokazati potvrdu o vakcinaciji, 14 dana posle druge doze ili negativan PCR test ne stariji od 72 sata, a prihvata se i brzi antigen test koji nije stariji od 24 sata, prenosi Tanjug.
Važi i potvrda o preležanom kovidu-19, koja ne može biti starija između dva i devet meseci.
Kontrolu će obavljati osoblje aviokompanija, brodova, trajekata, a uslove moraju ispunjavati svi domaći i strani putnici stariji od pet godina.
Neke mere su ostale na snazi – u maloprodajnim radnjama jedan kupac mora da ima slobodan prostor oko sebe veličine 25 kvadratnih metara, a živa muzika u restoranima neće biti moguća do kraja meseca.
Od ponedeljka, 17. maja, vrtići se ponovo otvaraju, a od 21. maja otvaraju se bioskopi, potom sledi otvaranje kulturnih prostora, a teretane i saloni lepote se otvaraju od 31. maja.
Venčanja i krštenja će biti moguća od juna, uz prisustvo od najviše 100 ljudi.

Najžešći napad na Gazu – nebo svetlelo od eksplozija
JERUSALIM – Izraelska vojska saopštila je da je noćašnja operacija bila namenjena uništavanju mreže tunela koje koriste palestinski militanti.
Izrael je dosad izvršio najžešće bombardovanje Gaze, gađajući palestinsku teritoriju sa kopna i mora, kao i iz vazduha, ocenjuje Bi-Bi-Si.
Izveštač britanske medijske kuće iz Gaze je javio da su u jakom bombardovanju učestvovali ratni brodovi, borbeni avioni i helikopteri, kao i da je nebo iznad Gaze svetlelo od eksplozija.
Strah od izraelskog kopnenog upada je naterao palestinske porodice da se sklone iz svojih domova.
To se desilo kada su izraelske odbrambene snage poručile putem Tvitera da napadaju Pojas Gaze, ali je portparol vojske kasnije rekao da trupe nisu upale u Gazu, preneo je Tanjug.
U međuvremenu, Hamas je ispalio još tri projektila, od oko 55 raketa kojima je gađan Izrael u četvrtak uveče.
Agencija Rojters prenosi reči palestinskih zdravstvenih zvaničnika da je najmanje 119 ljudi stradalo u Gazi od početka oružanih sukoba od ponedeljka, uključujući i 31 dete i 19 žena, a 830 je ranjeno.
U Izraelu je poginulo osam ljudi – vojnik, šest izraelskih civila, među kojima su dva deteta, i radnik iz Indije.
Vojno krilo Hamasa saopštilo je da je izveden napad na izraelsko hemijsko postrojenje u blizini granice sa pojasom Gaze.
U saopštenju je navedeno da je dronom napadnuto postrojenje u Nir-Ozu, prenose RIA Novosti.

Izrael negira da je izvršio kopnenu invaziju na Palestinu
GAZA – Izrael je otvorio artiljerijsku vatru i izveo još vazdušnih napada na palestinske militante u Pojasu Gaze, nakon raketiranja izraelske teritorije, ali navodi da nije bio kopnene invazije.
Sukobi su ušli u peti dan, bez znakova da će biti popustiti, saopštila je izraelska vojska nakon ponoći, pošto su prethodno kopnene snage napale tu oblast koju drži pokret Hamas, javlja Rojters.
Usledilo je raketiranje iz Gaze ka Izraelu vrlo brzo.
Iako vojska nije davala više detalja, izraelski vojni izveštači koji dobijaju podatke od oružanih snaga, kažu da nije bilo kopnene invazije i da su trupe pucale iz artiljerijskih baterija sa izraelske strane granice.
Stanovnici severne Gaze, blizu granice sa Izraelom, kažu da nisu videli znakove izraelskih kopnenih trupa, ali kažu da se pucalo iz teškog naoružanja i da je bilo nekoliko desetina vazdušnih napada, prenosi Tanjug.
Premijer Izraela Benjamin Netanijahu je u četvrtak rekao da će akcija trajati još neko vreme.
Izraelski zvaničnici su rekli da se s Hamasom mora suočiti snažno i zadati jak udarac pre nego što nastupi bilo kakav prekid vatre.
Savet bezbednosti Ujedinjenih nacija razmatraće pogoršanje nasilje između Izraela i palestinskih militanata u nedelju.
Očevici kažu da brojne porodice koje žive u oblasti Gaze napuštaju domove, a neki su potražili sklonište u školama koje su pod okriljem UN.
Nasilje se proširilo i na zajednice u kojima je pomešano jevrejsko i arapsko stanovništvo u Izraelu, što predstavlja novi front u dugogodišnjem konfliktu.
Napadnute su sinagoge, a sukobi su se proširili na ulice nekih gradova, zbog čega je predsednik Izraela Ruben Rivlin upozori na mogućnost građanskog rata.
Najmanje 109 osoba je ubijeno u Gazi, uključujući i 29 dece, tokom prethodna četiri dana, saopštili su palestinski medicinski zvaničnici.
Samo u četvrtak su stradala 52 Palestinca, što je najveći broj u jednom dana od ponedeljka.
U Izraelu je ubijeno sedam ljudi – vojnik koji je patrolirao duž granice sa Gazom, pet izraelskih civila, među kojima su i dva deteta, i indijski radnik, objavile su izraelske vlasti.
</div>

  </body>
 </text>
</TEI>