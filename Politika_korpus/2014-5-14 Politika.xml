<TEI version="3.3.0" xmlns="http://www.tei-c.org/ns/1.0">
 <teiHeader>
  <fileDesc>
   <titleStmt>
    <title>The shortest TEI Document Imaginable</title>
   </titleStmt>
   <publicationStmt>
    <p>First published as part of TEI P2, this is the P5
         version using a namespace.</p>
   </publicationStmt>
   <sourceDesc>
    <p>No source: this is an original work.</p>
   </sourceDesc>
  </fileDesc>
 </teiHeader>
 <text>
  <body>
Dilan obradio Sinatru
Jedan od najuticajnijih muzičara svih vremena Bob Dilan, potpuno nenajavljeno, objavio je novu pesmu. Kako i priliči jednoj od najmisterioznijih ličnosti popularne muzike, Dilan je pre dva dana na zvaničnom veb-sajtu objavio pesmu „Full Moon & Empty Arms”, uz svoju fotografiju sa potpisom „Senke u noći”. 
U pitanju je obrada istoimene pesme još jedne muzičke, ali i filmske legende Frenka Sinatre iz 1945. godine. Kako piše američki magazin „Rolingstoun”, ova numera naći će se na novom albumu umetnika koji će sledeće nedelje proslaviti 73. rođendan. Novo, 36. studijsko izdanje trebalo bi da izađe do kraja godine.
Dilan nije mnogo izmenio originalnu pesmu, a jedina razlika, ako se izuzme njegov prepoznatljiv vokal, jeste što je gudače u ovoj baladi zamenio gitarama. Ovu pesmu napisali su 1945. godine Ted Mosman i Badi Kejm, a kao inspiracija poslužila im je kompozicija Sergeja Rahmanjinova s početka 20. veka, „Klavirski koncert broj 2 u ce-molu”. Pesma je obrađivana često, a izvodili su je mnogi, od glumca i pevača Roberta Gulea, Sare Von, do „Pletersa”, međutim i danas je najpoznatije Sinatrino viđenje ove numere. 
Poslednji studijski album „Tempest” Dilan je objavio pre dve godine, a ne odustaje od svoje „Beskrajne turneje” (Never Ending Tour). Novu „rundu” koncerata započinje 16. juna u irskom Korku, a posle nastupa, između ostalog, u Istanbulu, Bukureštu, Beču i Minhenu, završiće je, „privremeno”, u finskom gradu Poriju, 17. jula. 
Podsetimo, Bob Dilan je poslednji put u Beogradu nastupio pre četiri godine, u Kombank areni.  
J. K.

„Startitfest” okuplja mlade preduzetnike
Mladi koje privlače moderne tehnologije, ali nemaju dovoljno iskustva u tehnološkom preduzetništvu, od danas do 19. maja, imaće priliku da saznaju kako da pokrenu svoju kompaniju, kao i kako da osmisle i tržištu ponude svoje aplikacije ili softvere i druge proizvode u ovoj oblasti. Na nekoliko lokacija u Savamali biće održan „Startitfest”, prva manifestacija ove vrste u regionu koja će okupiti mlade informatičke kompanije, investitore, kao i sve one koji se interesuju za nove tehnologije i inovacije.
– Festival je namenjen mladim kompanijama i timovima koji počinju sa svojim poslom u ovoj oblasti. Želimo da mladima pokažemo šta sve mogu da urade kada je reč o razvoju aplikacija, softvera i programa, ali i da im objasnimo kako to da urade, kako da proizvode zasnovane na novim tehnologijama predstave tržištu i da ih prodaju u svetu – objašnjava Dragana Zmijanac, izvršna direktorka „Siikta”, organizacije koja je osmislila festival.
Kako bi se mladi koji žele da pokrenu ili unaprede svoj posao u ovoj oblasti na „Startitfestu”, koji će biti održan u „Mikser hausu”, KC „Gradu”, „Novoj iskri” i Galeriji „Hab”, biće priređeno 50 različitih prezentacija, radionica, predavanja, diskusija...
– Zamišljeno je da bude što više prezentacija i predavanja sa preduzetnicima iz inostranstva i Srbije. Oni će kao mentori preneti svoja iskustva mladima između 20 i 30 godina koji počinju svoj posao ili tek žele da ga započnu, ukazaće im na neuspehe i uspehe i pomoći im da shvate kako da pronađu svoje mesto na tržištu. Objasniće im kako da dođu do investicije, kako da vode poslovanje, uputiće ih na sve ono što je vezano za razvoj jedne ovakve kompanije i nekog tehnološkog proizvoda – ističe naša sagovornica. 
Zmijanac dodaje da će na manifestaciji učestvovati kompanije, preduzetnici i fondovi iz Srbije, Velike Britanije, Bugarske, Mađarske, Hrvatske, Slovenije, Holandije, Nemačke i drugih zemalja Evrope. 
– Zainteresovanim posetiocima će se predstaviti preduzetnici koji možda nisu poznati široj publici, ali su „zvezde” u oblasti tehnološkog preduzetništva, a imaju zanimljive priče. Pored toga, mladi preduzetnici će imati priliku da pred investitorima održe prezentacije i da im se predstave i da razgovaraju sa njima. Zanimljiv će biti „startap stendap” na kome će četrdesetak mladih investitorima predstaviti svoje ideje – navodi Zmijanac ukazujući da će i radionice u okviru „Startitfesta” obuhvatiti različite oblasti informatičkog preduzetništva.
----------------------------------------------
Dizajniranje primenjivih aplikacija
U okviru festivala u „Mikser hausu” biće održan i „Hakaton”, manifestacija na kojoj će dvadesetak timova koje će činiti po tri osobe, izraditi aplikacije koje će pomoći u rešavanju svakodnevnih problema.
– Svaki tim imaće dizajnera, programera i aktivistu i oni bi trebalo da razviju po jednu aplikaciju. Ono što budu napravili biće primenjivo i korisno ljudima u konkretnim situacijama. Na primer, prošle godine je nastala aplikacija „Mapa pristupačnosti” koja pruža informacije o tome koliko su pristupačni prostori koje žele da posete osobe sa invaliditetom ili roditelji sa decom – dočarava Zmijanac primenjivost aplikacija.
D. A.

Muzika piše sećanja na žrtve holokausta
Javni čas pod nazivom „Da se nikad ne zaboravi, holokaust, da se nikad ne ponovi – muzika piše sećanja” priređen je u Svečanoj sali opštine Stari grad. Projekat je uradila Marlena Vajnberger,    predsednica Srpsko-jevrejskog pevačkog društva, pozivajući na toleranciju i ukazujući na značaj borbe protiv antisemitizma, agresije i rasizma. Program je bio namenjen učenicima završnih razreda osnovnih škola, srednjoškolcima i studentima, ali i sugrađanima koji su se zanimali za temu stradanja jevrejskog naroda u Drugom svetskom ratu. 
O logorima smrti, obeležavanju žutim trakama, zabrani ulaska u tramvaje i autobuse i raznim strahotama kojima su bili izloženi Jevreji govorilisudr Milan Koljanin, istoričar iz Instituta za savremenu istoriju Srbije, socijalni psiholog Dragan Popadić, profesor Filozofskog fakulteta, kao i preživeli svedoci holokausta u Srbiji. Program je vodila Marlena Pavlović. Gostima se predstavio hor Srpsko-jevrejskog pevačkog društva, sa dirigentom Đorđem Perovićem. Na njihovom repertoaru bile su sefardske romanse, narodne, partizanske i mnoge druge pesme. Kao solista nastupila je Jasmina Stojković. Klavirsku pratnjupružila je Nevena Radivojević. 
Čas istorije, muzike i psihologije, kako su podsetili učesnici,imao je za cilj da se shvate dešavanja iz prošlosti i nezaborave žrtve holokausta kako bi se upozorilo na opasnost od ravnodušnosti. Projekat traje četiri godine i do sada je uključio oko sedam i po hiljada mladih širom Srbije. Osim Ministarstva prosvete Republike Srbije, pokrovitelji projekta su i Fond za otvoreno društvo, ambasade Izraela, Nemačke i Austrije, Švajcarska agencija za razvoj, kao i mnoge druge institucije. 
Ovim programom starogradska opština zajedno sa Kancelarijom za mlade i Srpsko-jevrejskim pevačkim društvom obeležila je i Dan pobede nad fašizmom – 9. maj.

Prvi Festival korejskog filma
Prvi Festival korejskog filma u Srbiji svečano je otvoren u novoj zgradi Jugoslovenske kinoteke projekcijom akcione komedije „Detektiv K: Tajna časne udovice”, u režiji Kim Mjung-Mina.
Festival je organizovan povodom obeležavanja 25. godišnjice uspostavljanja diplomatskih odnosa između Koreje i Srbije, a ambasador Republike Koreje u Beogradu Kim Kvang-Keun poručio je da dve zemlje neprestano razvijaju i prijateljske odnose i saradnju.
On je kazao da će festival pomoći ljudima u Srbiji da bolje razumeju Koreju i njen narod, kao i da će građani Republike Koreje imati priliku da vide prezentaciju srpske kulture u Koreji.
Kako je rekao upravnik Muzeja Jugoslovenske kinoteke Marjan Vujović, Kinoteka ima uspešnu saradnju sa više od 30 ambasada u Srbiji i ova vrsta projekata – festivali različitih kinematografija – na najbolji način predstavljaju umetnost i istorijsko nasleđe tih zemalja.
Program pod nazivom „Različite boje korejske kinematografije” organizuju Ambasada Republike Koreje i Jugoslovenska kinoteka, uz podršku Ministarstva spoljnih poslova Srbije.
Otvaranju festivala u novoj zgradi Kinoteke prisustvovali su predstavnici diplomatskog kora i ličnosti iz javnog i kulturnog života zemlje.
U Muzeju kinoteke do nedelje će biti prikazan izbor od deset filmova najznačajnijih korejskih autora, snimljenih u proteklih desetak godina, ulaz je slobodan, a svi filmovi imaju titl na srpskom i engleskom jeziku.
Na programu su igrani filmovi različitih žanrova „Tajni sunčev sjaj”, „Bez daha”, „Kralj i klovn”, „Sve o mojoj ženi”, „Moja majka, sirena”, „Veliki šef kuhinje” i „Ponovni tajni susret”, kao i animirani „Mladi i zeleni” i dokumentarni „Arhitekta govori”.
Tanjug

Večeras počinje Kanski fimski festival
KAN - U Kanu večeras počinje 67. Međunarodni filmski festival tokom kojeg će biti prikazana dva filma van konkurencije za Zlatnu palmu, a koji su već izazvali polemiku.
Festival počinje prikazivanje filma francuskog reditelja Olivijea Daana „Grejs od Monaka”, s Nikol Kidman u glavnoj ulozi.
Već mesecima traje polemika između reditelja i kneževske porodice Grimaldi, koja je najavila da neće doći na projekciju filma, jer smatra da to ostvarenje uopšte ne prikazuje na verodostojan način događaje koji su se u stvarnosti desili princezi od Monaka i da je snimljen samo u komercijalne svrhe.
Daan je potom odgovorio da je uvređen tom izjavom i da nije želeo da snimi autobiografski film o Grejs Keli, koja je nekada kao holivudska glumica bila muza reditelja Alfreda Hičkoka.
Drugi film koji je izazvao polemike je ostvarenje Ejbela Ferara „Dobrodošli u Njujork” koji je na programu 17. maja.
Film sa Žerarom Depardijeom u glavnoj ulozi predstavlja priču o seksualnoj aferi bivšeg generalnog direktora Međunarodnog monetarnog fonda (MMF) Dominika Stros-Kana.
Dan premijernog prikazivanja filma - 17. maj je datum izbijanja seksualne afere Dominika Stros-Kana, koga je 17. maja 2011. godine jedna hotelska sobarica u Njujorku optužila da je pokušao da je siluje.
Koproducent filma Vensan Maraval izjavio je da postoji otpor prema prikazivanju filma.
„Nisam sklon teorijama zavere. Međutim, činjenice same govore za sebe. Bilo gde u svetu mogu da se snimaju filmovi o (Silviju) Berluskoniju ili (Džordž) Bušu. U Francuskoj ne možemo da pričamo o našoj skorijoj istoriji”, rekao je Maraval i izrazio žaljenje što nijedna francuska televizija nije želela da finansira njegov rad, smatrajući da je to film „američke nacionalnosti”.
Film će u Francuskoj biti samo prikazan na velikom platnu tokom festivala, dok će u javnosti kasnije biti dostupan samo na internetu.
U trci za Zlatnu palmu od 14. do 24. maja takmiči se 18 filmova.

Zimonjić i Nestor u četvrtfinalu dublova u Rimu
RIM – Srpski teniser Nenad Zimonjić i Kanađanin Danijel Nestor plasirali su se u četvrtfinale u konkurenciji dublova na masters turniru u Rimu pošto su u osmini finala savladali Južnoafrikanca Kevina Andersona i Austrijanca Jirgena Melcera sa 2:1 u setovima - 3:6, 7:6 (7:4), 14:12.
Zimonjić i Nestor u borbi za polufinale igraju protiv španskog para David Marero/Fernando Verdasko koji su pobedili zemljake Pabla Anduhara i Marsela Granoljersa sa 7:5, 6:1.
Turnir u Rimu igra se za ukupan nagradni fond od 2,8 miliona evra.

Drulović: Brazil je šlag na torti, ne krijem da bih ostao
BEOGRAD – Vršilac dužnosti selektora fudbalske reprezentacije Srbije Ljubinko Drulović rekao je da se nada da će ekipa na američkoj turneji odigrati najbolje sto može i da će ostvariti povoljan rezultat.
„Pred nama je zanimljiva turneja, očekuje nas veliko interesovanje naših ljudi koji žive u Americi. Moramo da se pokažemo u najboljem svetlu i da uz dobru igru napravimo pozitivan rezultat. Šlag na torti je utakmica sa Brazilom i fantastično je što ćemo imati priliku da igramo sa favoritom za osvajanje titule svetskog prvaka, rekao je Drulović Tanjugu u Staroj Pazovi na predstavljanju aplikacija „Teren” Telekoma Srbije.
Drulović je istakao da ima dosta problema sa povredama, pošto su dugo odsutni Nastasić, Subotić, Rajković, kao i Fejsa.
„Na spisku će biti igrači koji su standardni u svojim klubovima i nadam se da ćemo pokazati karakter i uspešno završiti turneju”, naveo je selektor.
On se osvrnuo na reprezentacije sa kojima će Srbija igrati u SAD - Jamajku i Panamu.
„Mnogi kod nas potcenjuju Jamajku i Panamu, kojoj je malo nedostajalo da se plasira na Mundijal. To su kvalitetne reprezentacije i ako ih ne respektujete, biće jako teško. Za Brazil nam nije potrebna dodatna motivacija, jer se radi o vrhunskom timu i to je najbolja moguća prilika da naši igrači zaokruže sezonu”, istakao je Drulović.
Nekadašnji reprezentativac i selektor omladinaca koji su prošle godine osvojili titulu šampiona Evrope u Litvaniji ne krije da je svestan kako će ishod naredne tri utakmice presudno uticati na njegov ostanak na sadašnjoj funkciji.
„Učiniću sve da budemo maksimalno odgovorni i da osvežimo ekipu, ali pre svega da igramo dobar fudbal i ostvarimo povoljan rezultat. Ne krijem krijem da želim da ostanem”, poručio je Drulović, uz konstataciju da je reprezentaciji Srbije bilo mesto na prvenstvu sveta, ali da će to biti ispravljeno plasmanom na EP. (Tanjug)

Federer poražen u drugom kolu u Rimu
BEOGRAD – Švajcarski teniser Rodžer Federer je u drugom kolu turnira Masters serije u Rimu izgubio meč protiv Francuza Žeremija Šardija sa 1:2, u setovima 6:1, 6:3, 7:6.
Šardi je do prve pobede u njihovom drugom međusobnom duelu došao za dva sata i sedam minuta igre, i tako napravio najveće iznenađenje na turniru.
Federer je pokazao sigurnu igru u prvom setu kada je dva puta uspeo da oduzme servis Francuzu, što mu je bilo dovoljno za vođstvo od 1:0.
U nastavku meča Francuz je bio mnogo sigurniji, pogotovo u poenima na svoj prvi servis gde je imao veoma visok procenat uspešnosti, odnosno 82 odsto, za razliku od Federerovih 55.
U trećem, odlučujućem setu, Šardi je prvi stigao do brejka u petom gemu, ali je Federer uspeo da izjednači na 4:4, i vrati se u meč.
Pobednika meča odlučio je taj-brejk, u kojem je Šardi bio uspešniji, i savladao Švajcarca sa 8:6.
Šardi, koji je 47. teniser sveta, u narednom kolu će se sastati sa Hrvatskim igračem Ivanom Dodigom.

Opet luda maturska noć
Mlada generacija maturanata završava prvi pripremni period svoga života. I prirodno je da se taj prelomni trenutak obeležava slavljem i drugarskom večerom.
Ali, zanimljivo je da se u većini modernih društava u tom času mladi po nekom jačem diktatu susreću i sa prisilom da sve druge impresioniraju izuzetnošću garderobe, skupocenošću nakita i visokom cenom slavljeničkog banketa.
Diktat utvrđenih navika zahteva da se kulminativna večera ne slavi u nekom „već običnom“ hotelu kakav je bajagi „Hajat“, nego da se nađe neko novo mesto selekcije, još ekskluzivnije, sasvim podesno za demonstriranje dokoličarske potrošnje, potrošnje koju je pre jednog veka sociolog Veblen nazvao potrošnja radi hvalisanja (emulativna potrošnja)! Sasvim kratko, Eva Berković je to Veblenovo otkriće nazvala „snob efekat“.
U primitivnim društvima punoletstvo i ulazak u status odraslog čoveka lovca ili ratnika moglo se steći surovim ispitnim igrama. U nekim plemenima je surovost igre ugrožavala čak i živote nedovoljno vičnih kandidata.
U zanatlijskim esnafima majstorsko pismo je kandidat, dotle uzdignut do statusa kalfe, mogao dobiti samo ako komisiji starih strogih zanatlija podnese savršeni glavni artikal zanata kome pripada. Ako je esnaf čizmarski, kalfa je za majstorski ispit morao da uradi besprekorne, gipke i škripave čizme. Ako je „sabovski“ zanat (krojački), rad bi morao biti koporan savršene arhitekture, gizdavo nakićen vezenim šarama, već prema modi koja vlada.
Taj ispitni rad zanatlija nazivao se „remek“. Otuda u savremenom jeziku svih umetnosti najsavršenije delo nazivamo „remek-delo“!
U skoro svim civilizacijama gde se danas školuju sutrašnji radnici ili činovnici, osim diplomskog ispita, obavezno je i učešće u svečanom banketu. Zakoni koji za taj banket nepisano važe surovi su kao oni u igrama plemenskih lovaca i ratnika. Ne haje se za finansijsku moć slavljenikovih roditelja. Zna se da će žacnuti u svoj najdublji nagon, roditeljski, čak i oni koji su pogođeni oskudicom, otpuštanjem usled kriminalnih privatizacija, ili ćoravom sudbinom, sve učiniti da se njihov kandidat za punoletstvo odene što luksuznije za najhalucinantniju zvezdanu noć ekstaze, koja traje samo te večeri.
„Snob-efekat“ se najpre ispoljava izborom hotela gde će biti banket na visokoj nozi. Tu važi Veblenovo pravilo da i najnoviji i najmramorniji hotel s vodoskocima i bazenima snobovima zastareva već za godinu dana. Požudno vrebaju ima li nešto još carskije, još skupocenije. Samo s njegovim jednonoćnim pečatom devojke i momci će se osećati da su prekoračili prag zrelosti.
Odelo ne može biti od tkanine dostojne skromnog potrošača. Ono mora koštati bar sto evra. Hoteli znaju da je za finansijsku mužu najbolje izmuzati roditeljski nagon. Zato će ovaj maturski turnus 2014. samo za ludu noć, sa sve muzikom i visokim statusom koji baš taj hotel daje, biti bar šezdeset evra. Čuo sam pre neki dan još i ovo: „A koji će mladunac, šampion potrošnje radi hvalisanja, biti dostojan, ako u džepu te noći ne bude imao bar četrdeset evra. Za fotografisanje, za novo dodatno trošenje, za taksi u gluvo doba noći. Za ekstra piće ako spada u one koji se neće osećati zrelim ako se ne naljoskaju do bunila!“ Sve u svemu, hvala tata, hvala mama – dvesta evra. Šta je to, ništa! Jer jednom se u životu ulazi u zrelost.
Ne bismo smeli mladima da uskratimo taj svetski utvrđeni način stupanja u zrelost. I sam sam upamtio svoju matursku večeru od pre 64 godine. Bili smo u poratna vremena silom skromniji. No da su bila druga vremena ne bismo prošli bez prinudnog i diktiranog zahteva da te noći ispoljimo svoju žeđ za višim statusom, svoj nagon za skupoćom i skupocenošću, svoj san o pripadanju dokoličarskoj klasi, svoju novčanu moć, svoj prestiž stvaran ili prividan, svoj hvalisavi rivalitet i grabljivost. Glumili bismo da trošimo na robu više nego što treba. Bili bismo naduveni i „zreli“, ako se sve ovo kod školsko-činovničkih staleža srednje klase smatra zrelošđu.
Pri tome bi jedna stvar bila na našoj strani – bili bismo mladi, neiskvareni i srećni, kao pravi maturanti.

„Porodica Soprano” bez Gandolfinija kao „Bela lađa” bez Gutovića
Komercijalno najuspešnija TV serija u istoriji kablovske televizije mogla bi da se vrati na ekrane. Kultni serijal „Porodica Soprano”, proglašen za najbolju američku seriju svih vremena, prestao je da se emituju u junu 2007. posle osam godina, šest sezona i 86 epizoda. Velikoj popularnosti ove mešavine krimića, porodične drame i komedije doprineo je Džejms Gandolfini kao Toni Soprano, prvi čovek njujorške mafijaške porodice. Glumac je juna 2013. umro od srčanog udara, a tvorac serije Dejvid Čejs nedavno je otkrio da razmišlja da snimi nastavak ili prednastavak koji bi pratio mladog Tonija.
Sopranovi bez Tonija, to jest Gandolfinija mogu da izgledaju nezamislivo kao „Alo, alo” bez Renea ili „Seks i grad” bez Keri Bredšo, to jest Sare Džesike Parker, ili u našim okvirima kao „Bela lađa” bez Laneta Gutovića. Ali u zlatnom dobu TV serija koje proživljavamo moguće je da i takav eksperiment uspe.
Stanko Crnobrnja, TV reditelj i producent, kaže da je i ranije bilo pokušaja da se uspešan brend dalje eksploatiše kroz vrste podtematski razvijenih serijala.
– Princip je da se nova serija zasnuje na imenu prethodne, a da se u pravi plan stave junaci koji su i dalje živi. Ima toliko njih koji bi mogli da budu centralni, uključujući zgodnu psihijatricu. Verovatno će pokušati da likove dece stave u prvi plan, a da se Toni Soprano pojavljuje kao neka vrsta sećanja, da se scene s njim ponavljaju kao flešbek – smatra Crnobrnja.
On dodaje da će za uspeh nastavka biti presudna forma inspiracije producenta i scenariste, koja je bila izvanredna kad se serija snimala, pa je sve bilo originalno i sveže.
– Manje-više, sve serije koje se bave njujorškom stranom italijanske mafije bile su uspešne. Narod voli da gleda sudbine italijanskih mafijoza, to je mit veći od stvarnosti. Ako se odluče za prednastavak tipujem da će za ulogu mladog Tonija naći glumca koji nije u žiži, kao što je Gandolfini bio relativno nepoznat pre Sopranovih. Kasting je uvek lutrija, kažu da je dobra podela pola uspeha. Ako nađu dobrog glumca, uspeh je izvestan, jer je scenarista pokazao umeće – smatra Crnobrnja i dodaje da bi Robert Dauni Džunior bio sjajan kao mladi, suvonjavi Gandolfini, mada je možda već prestar za tu ulogu.
Od prve epizode emitovane u januaru 1999, „Porodica Soprano” je držala pred ekranima 12 miliona gledalaca. Harizmatični Gandolfini kao Toni Soprano, brutalan i istovremeno ranjiv, po epizodi je zarađivao milion dolara. Serija je osvojila 21 „Emi” nagradu i pet „Zlatnih globusa”.
Filmski kritičar Aleksandar S. Janković kaže da je serija uspešna zbog toga što se sve posmatra kroz prizmu psihijatra a ne kroz mafijaški narativ.
– S obzirom na to da su još od „Tvin Piksa” glavni junaci serija napaćeni i dezorijentisani heroji ili još bolje, heroji otpadnici, pa čak i antiheroji, što je nasleđe Novog Holivuda (Pen, Skorseze, Pekinpo, Kopola...), „Porodica Soprano” je potvrdila ovu paradigmu, imajući i dopadljive likove specifičnog šarma i elegancije. Dobro napisane epizode, odlično snimljene i odglumljene, dovoljne su za uspeh kod gledalaca. Što se nastavka ili prednastavka tiče, to je holivudska pošast poslednjih pola veka, ali pošto živimo u zlatno doba serija, ne sumnjam da će ova vrsta nastavka biti uspešna. Da li će moći da ponovi uspeh zavisi od tržišta, interesne grupe i kvaliteta serije, tako da su iznenađenja moguća – smatra Janković, profesor na beogradskom FDU, i dodaje da bi mladog Tonija Soprana možda mogao da glumi Džastin Biber u dvadesetim ili Rajan Gosling, „pod uslovom da batali pločice na stomaku i ugoji se od masnoća i alkohola”, a kod nas možda Petar Strugar.
Ako producenti odluče da nastave tamo gde su stali, neodređena poslednja scena ostavlja mnogo mogućnosti, jer se serija neočekivano završava crnim ekranom, ne otkrivajući šta se desilo porodici u restoranu.
----------------------------------------------
Završna epizoda nije Davinčijev kod 
Na specijalne projekcije prve i poslednje epizode, održane pre desetak dana u Njujorku, inače jedine dve koje je Čejs i napisao i režirao, producent se ponovo suočio sa pitanjem šta je hteo da kaže neodređenim završetkom. Odgovorio je da mu nije bila želja da ljudi tumače završnu scenu kao Davinčijev kod.
„Namera mi nije bila da mislite nego da osećate”, rekao je Čejs.

Nikad manja podrška vladi nemačkog kancelara Olafa Šolca
BERLIN – Podrška koalicionoj vladi nemačkog kancelara Olafa Šolca pala je na najniži nivo od dolaska na vlast krajem 2021. godine.
Nezadovoljstvo javnosti Šolcovim Socijaldemokratama, Zelenima i Slobodnim demokratama dostiglo je najviši nivo dosad - oko 70 odsto, pokazala je anketa agencije za istraživanje javnog mnjenja INSA koju je objavio nemački list „Bild”, preneo je Blumberg.
Manje od 40 odsto ispitanika, što je rekordno nizak nivo, podržalo bi jednu od tri stranke na izborima ako bi oni bili održani sada, pri čemu bi birači radije podržali antimigrantsku, desničarsku Alternativu za Nemačku (AfD) nego Šolcov SPD.
Nezadovoljstvo javnosti zbog inflacije, rekordne imigracije i skupih mera zaštite životne sredine mesecima je opterećivalo Šolcovu koaliciju.
Međusobna trvenja i upiranja prstom zaustavili su sposobnost koalicije da napreduje u ispunjavanju ambicioznog plana dekarbonizacije ekonomije, posebno zbog sve većih troškova energenata i rastuće podrške AfD-u protiv establišmenta.
Šolc se trudi da ostane pozitivan, piše agencija, ne samo suočen sa mučnim političkim nezadovoljstvom, već i kada se Nemačka bori sa ubrzanim starenjem stanovništva i nedostatkom kvalifikovane radne snage, posebno u oblasti tehnologije, zdravstvene zaštite i nege dece.
Zabrinutost zbog akutnog manjka radnika u ključnim sektorima i ogroman priliv migranata koji se ubrzao nakon ruskog napada na Ukrajinu ponovo je pokrenuo društvene debate o integraciji i politici zaštite granice.

Kome smetaju srpske zastave na Egzitu
Događaj iz Novog Sada gde su organizatori Egzit festivala sa bedema Petrovaradinske tvrđave skinuli zastavu na kojoj je predstavljena mapa Kosova i Metohije u bojama srpske trobojke i sa srpskim grbom, nekako se stidljivo provukao kroz medije. Radost što dolaze gosti, ko peva i kako svira, „sakrili” su ovaj sramni događaj. Ali su zato društvene mreže „gorele”, uz osuđujuće komentare.
Šta se zapravo desilo: kako bi pokazali što više servilnosti za svoje goste iz zemalja koje priznaju nezavisnost Kosmeta, organizatori su odlučili da skidaju srpske simbole u Srpskoj Atini, “da ih ne vređaju” a na njihovo mesto postavili su srce sa znakom mira.
Baš dok Kurtijevi do zuba naoružani specijalci svakodnevno hapse i maltretiraju naše sunarodnike u južnoj srpskoj pokrajini, Egzit je odlučio da promoviše „mir”. To je mnogo više od servilnosti jer je prekršen ustav i član zakona o nacionalnim simbolima.
Grupa mladih patriota su zastavu sa mapom Kosmeta postavili pre nekoliko dana kao vid podrške našem narodu u južnoj srpskoj pokrajini u ovim teškim trenucima. To je odmah zasmetalo autošovinistima okupljenim u nekim organizacijama i partijama. Mnogo je urađeno na suzbijanju antišovinizma u našoj zemlji, ali pojavni oblici ove bolesti i dalje mogu da se vide. Primer za to je ovaj slučaj.
Pojedinci su već par puta pokušavali da uklone zastavu, u čemu su ih mlade patriote sprečile.
I to nie usamljen incident. Samo dan posle skandala u Novom Sadu, kada su organizatori Egzit festivala sa bedema Petrovaradinske tvrđave skinuli zastavu na kojoj je predstavljena mapa Kosova i Metohije, na istoj manifestaciji dogodio se novi..
Ovog puta je na jednom od nastupa mladić je podigao zastavu na kojoj je bila mapa Kosmeta u bojama srpske zastave i natpis „Nema predaje”. Opkolili su ga i tražili da je skloni. Bilo je povuci-potegni ali taj srpski patriota nije odustao.
Da li većina građana Novog Sada ne gleda blagonaklono na skidanje srpskih simbola, siguran sam da ne gleda. I da im nije drago. I vasceloj Srbiji nije pravo. I to prolazi “ispod radara”.. I nikom ništa. Ako potpisnika ovih redova bilo ko optuži za preterani patriotizam ili slične emocije, znaće odakle dolaze ti napadi, pokazaće oni pravo lice.

Mi ne idemo nikud i ne radimo ništa
Prozapadne opozicione stranke koje organizuju proteste nikako ne žele da se oprobaju na izborima nakon što su već deset puta okupili svoje pristalice na ulicama.
Nesvakidašnji zahtev dela opozicije da se ne raspisuju izbori politički je fenomen kakav se retko može videti u svetu, ali u Srbiji je izgleda i to moguće. Samo u Srbiji postoji opozicija kojoj nije cilj dolazak na vlast ili bar ne dolazak na vlast na izborima.
Tokom jučerašnje protestne šetnje imali smo priliku da ovo čujemo od predsednika Demokratske stranke Zorana Lutovca u izjavi za televiziju N1 koja je medijski promoter protesta i dela opozicije koji ih organizuje.
Na pitanje reporterke N1 da li misli da su izbori pravi način da se protesti kapitalizuju kako smatraju brojni analitičari, Lutovac kaže da to nije dobra procena.
- Leto je, manje je ljudi na ulicama, to treba raditi kad ste najjači, a ne kad slabite. Najjači ste krajem avgusta ili početkom septembra kad se ljudi vrate sa odmora - rekao je Lutovac.
Po svemu sudeći, okupljenih je zaista sve manje, a deluje da su pristalice prozapadne opozicije morale da napuste Srbiju zbog ,,diktature” i lošeg života te da svoju tugu blaže na plažama primorskih zemalja.
Ipak, Lutovac ne sumnja da će se pristalice vratiti. Samo da se završe letovanja. 
Međutim, ni tada, izbori neće biti tema za ovaj deo opozicije već formiranje prelazne vlade bez izbora, legitimiteta i mimo volje naroda kako je to već viđeno tokom dvehiljaditih.
- Izbori za nas nisu tema. Ako raspišu izbore, imaće građane na ulicama - poručio je Lutovac.
Ne može se reći ni da Lutovac nije u pravu jer bi svaki izlazak na izbore podrazumevao i uvek neugodni cenzus od tri odsto. 
Na drugoj strani, za tehničku vladu nije vam neophodno ništa. Eventualno konsultacija u nekoj od stranih ambasada. Posle toga i lideri opozicionih stranaka bi mogli na neku od egzotičnih destinacija. Naravno, o našem trošku. Red je da i oni odmore. Ipak su se naradili.

OVO NEMA NIGDE NA SVETU: OPOZICIJA PRETI VUČIĆU AKO RASPIŠE IZBORE!

N1: Analitičari misle da opozicija treba da kapitalizuje ove proteste. Mislite li da su izbori način?

Zoran Lutovac: Ne, to nije dobra procena! Leto je, manje je ljudi na ulicama, to treba raditi kad ste… pic.twitter.com/gqcZWohz1o
— Detektor laži (@LaziDetektor) July 9, 2023

Srpska jedina štiti Ustav BiH i Dejton
Od našeg stalnog dopisnika 
Banjaluka – Republika Srpska nije izvor problema, već mesto na kom se donose odluke koje pozivaju na domaći dogovor i pronalazak rešenja. U Banjaluci nisu izglasani akti o secesiji, već akti koji omogućavaju relaksaciju i koji pozivaju na dijalog i dogovor. Kao što se desilo na nedavnoj sednici dve entitetske vlade, što mi vidimo kao model odnosa za budućnost, rekao je Nenad Stevandić, predsednik Narodne skupštine Republike Srpske. On je u razgovoru za „Politiku” istakao da je već posle tri dana nakon zajedničke sednice vlada Republike Srpske i Federacije BiH došao „doprinos” saradnji naroda i entiteta i od strane Kancelarije visokog predstavnika (OHR).
„Oni su svoje sporne odluke doneli svega tri dana posle sednice na kojoj su započeti domaći dogovori. To sve objašnjava. Ne dozvoljavaju da se sami dogovorimo. Ne odgovara im da se priča o investicijama, o povratku mladih, zapošljavanju i rastu BDP-a”, rekao je on. Govoreći o podeli državne imovine, podsetio je da su jedine granice koje su nacrtane posle Drugog svetskog rata one koje su podelile entitete u BiH. „Te granice su plod međunarodnog ugovora. Šta one dele ako već nisu međudržavne granice? Pa dele imovinu entiteta! Stoga pokušaj osporavanja imovine Republike Srpske u stvari predstavlja svesno izazivanje krize i sukoba.”
 
Utisak je da BiH ulazi u ozbiljnu krizu. Skupština je usvojila dva zakona i njima odbacila odluke visokog predstavnika i Ustavnog suda BiH. Oba zakona suspendovao je Kristijan Šmit. Šta je Srpsku opredelilo na ove korake? 
Nesporno je da je visoki predstavnik generator sukoba i nesporazuma u BiH. To proističe iz činjenice da on nema legalno imenovanje. Po relevantnim rezolucijama SB UN, BiH je bez visokog predstavnika. Jake zemlje, koje ne zavise mnogo od SB UN, progurale su da Šmit sedne u kancelariju visokog predstavnika bez obzira na to što nema legalitet. Zato imamo stvaranje cikličnih krugova krize. Takođe, Ustavni sud BiH je jedina institucija koja ne počiva na dejtonskim principima – konsenzusu dva entiteta i tri naroda. Tamo dominiraju tri stranca, koji zajedno s dva Bošnjaka preglasavaju Srbe i Hrvate. To je izvor svih problema. Sve što je i ranije radila Narodna skupština RS bila je reakcija na odluke koje donose ove institucije. Neverovatno je da Bošnjaci ne žele da imaju još jednog Bošnjaka u Ustavnom sudu, već nastoje da tamo ostane Nemac ili Albanac. To je za nas znak da se sa BiH upravlja spolja, a za druge nada da će strane sudije, kao u ratu strani avioni, doneti prednost Bošnjacima.
 
Odluke Skupštine RS nailaze na ozbiljnu ljutnju na Zapadu. 
Mi moramo ostati jedinstveni i uporni, ne sme biti pukotina među Srbima. Moramo sačuvati odlične odnose sa Srbijom i svoju neutralnost. Imamo otvorene sve komunikacijske kanale, čak i sa zemljama koje nas stalno kritikuju. Mi ćemo nastaviti da nudimo rešenja, koja će uvek biti zasnovana na dejtonskim principima, a to znači da nijedna odluka ne sme da bude doneta preglasavanjem, bez saglasnosti dva naroda i dva entiteta. A upravo su to radili visoki predstavnik i Ustavni sud BiH. Mi to razumemo kao nastojanje da se ovde provociraju krize i sukobi. Na to reagujemo pametno i nećemo dozvoliti da budemo okrivljeni za ono što je neko drugi smislio.
 
Da li je nametanje model po kom dugoročno može disati BiH? 
Ne, naprotiv, to je potpuno glupo, jer u BiH je već ispod 1,5 miliona Bošnjaka, oko milion Srba i manje od pola miliona Hrvata. Niko nikog tu ne može da nadjača i ugrozi. Mogu samo da se stvaraju nepotrebne krize. Razumem frustraciju Bošnjaka zbog percepcije da samo oni nemaju svoju državu. Zato postoji neki prikriveni cilj da se preko geopolitičke osovine – koju ovde drže Amerikanci i Britanci, posredstvom OHR-a i stranih sudija – isposluje neka supremacija Bošnjaka. Ali to ne može i neće ići preko leđa druga dva naroda i može samo silom da se desi. To ne žele ni Hrvati, koji su u zadnje vreme bili zavisni od Srba, i čiju smo poziciju štitili samo zato da ne bismo mi došli na red, a ne zato što smo u ljubavi s onima koji često pokazuju proustaške stavove. Srpska nije osnovana voljom tih sila koji sada rade protiv nje, ali je od njih prihvaćena kao neminovnost. Ipak se nadležnosti Srpske stalno tope i ako se to nastavi biće kao da je nismo ni stvorili i zato je reakcija RS tako odlučna.
 
Dakle, sem brige za državnu imovinu, korake Srpske uslovila je akumulacija nezadovoljstva. Ipak stižu upozorenja. 
Sva briga kojom Dodika žele da predstave kao figuru koja krši Dejtonski sporazum i ustavni poredak velika je laž. Dodik ima poseban stil, ali on je samo alibi da se dovrši posao obesmišljavanja i obezvlašćivanja RS. Manji deo opozicije to ne razume. Pa još daju podsticaj alibiju međunarodnog faktora. Dodik ima veliki politički kapacitet i vuče najveći broj konaca. Ali to je stvar koja pripada političkom spektru. U pravnom spektru ni Dodik ni RS nikada nisu doneli odluke o disoluciji. Nijedna institucija RS nije donela odluku o otcepljenju. Naše odluke treba pažljivo čitati. Mi u njima tražimo da se izaberu sudije Ustavnog suda BiH, jer je tako predviđeno. Ali volje za to nema kod Bošnjaka koji te sudije mogu da koriste za atak na RS. I zato smo tu gde jesmo. Što se imovine RS tiče, kada smo 2012. potpisivali ugovor s nemačkom kompanijom u vezi s izgradnjom energetskih objekata – isti ovaj kakav sad imamo sa Srbijom, jer su Nemci odustali – tada Ustavni sud nije problematizovao imovinu. Nije smeo protiv stranaca, niti su federalni partneri vikali da ne možemo bez njihove saglasnosti. U pozadini je srbofobija, a ne zajednički razvoj.
 
Dakle, odgovornost za krizu smeštate pre svega u Sarajevo i kod međunarodnih predstavnika. 
Pogledajte, na 9. januar su ranije dolazili svi. Sve do momenta kada su stranci odlučili da izazovu krizu. Nakon što su Dan RS proglasili neustavnim, počinje kriza, a mi počinjemo još žešće da ga slavimo. Svetosavska nagrada je takođe problematizovana od Bošnjaka, ali je Ustavni sud odlučio da ona nije uvredljiva. Taj sud je ušao u formu da deli srpske svece. Da procenjuje koji svetac vređa interese bošnjačkog naroda. Pa ih valjda Sveti Sava ne vređa, jer je Srbin, a Sveti Stefan, ipak, vređa. Oni su se upustili i u meritum verskog, društvenog, običajnog i potpuno polupali lončiće.
 
Da li RS nastupa jedinstveno u aktuelnoj krizi? 
Kao osnivač SDS-a i iz kog sam izašao u vreme čudne nacionalne politike u najvećoj stranci opozicije, mogu samo da skinem kapu za poslednje stavove i da kažem da se ta partija ponaša državotvorno. Nadam se da će tako i ostati. Trenutno, SDS je stranka opozicije koja razume razliku između vlasti i države.
Setite se, targetiranje Karadžića nekada je bilo isto kao aktuelno prokazivanje Dodika. Karadžića su najpre oterali u šumu, pa u zatvor, a prethodno su mu garantovali da neće biti procesuiran. Pravili su hajku kako bi od njega napravili kriminalca, lažući da je iz Prijedorske banke odneo tri miliona maraka. Želeli su stvoriti nezadovoljstvo naroda prema njemu, što nije uspelo. Ne verujem ni da će uspeti aktuelni pokušaji po istom principu. Nismo mi društvo koje drugačije živi i radi ili ima drugačije demokratske principe od nemačkog, francuskog ili švajcarskog modela. U vreme evropske cenzure u vezi s ratom u Ukrajini možemo čak reći da smo pet puta slobodniji. U Banjaluci možete da kritikujete i hvalite Putina ili Zelenskog, a u Berlinu i Parizu to ne smete. Udar na RS, sem napada na naše vrednosti, jeste udar i na demokratsko društvo.
 
Neki u poslednjim dešavanjima u RS pronalaze baš uticaj dešavanja u Ukrajini. 
Sukob u Ukrajini ima veze sa situacijom u celom svetu. Pa ima refleksije i na Balkan. Mi u tom ratu ne učestvujemo. Nepoštovanje međunarodnih ugovora je uvek generator koji dovodi do ratova. Nepoštovanje Kumanovskog sporazuma i Rezolucije 1244 izaziva krizu na KiM, jer Srbi nisu dobili svoje bezbednosne snage da ih štite. Minski sporazumi nisu poštovani dok je trajala tortura nad stanovništvom Donbasa. Ako se setimo kako se pred Drugi svetski rat raspalo Veće naroda i kako se danas ljuljaju UN, možemo da povučemo mnoge paralele. Ali mi nigde ne treba da srljamo. BiH treba da se liši ambicije za priključivanje u bilo kakve vojne asocijacije. Ali EU je odlučila da pritisne BiH da se mora opredeliti. Na svu sreću bez mišljenja Srba to se ne može desiti. Blokirali smo pristupanje NATO-u i uvođenje sankcija Rusiji. Srpska može da se ponosi kako tretira ukrajinsku manjinu, koja je ovde najbrojnija. U Prnjavoru živi nekoliko hiljada Ukrajinaca, koji imaju svoje crkve i mi želimo da niko u Srpskoj nema ikakvih problema. To je za nas čast.
 
Verujete li u neka saznanja da se razmatra smena Dodika? 
Mi smo OHR još ranije potpuno pobedili, argumentima i dokazima. Dokazali smo da su svi visoki predstavnici imenovani rezolucijama SB UN. Prezentovaćemo dokumente koji su potpisani između parafa i potpisa Dejtonskog sporazuma, sa takozvane Konferencije za implementaciju mira u Londonu – koja je ustanovila Savet za sprovođenje mira (PIK) i pozvala zvaničnim dokumentima SB UN da potvrdi prvog visokog predstavnika. Dakle, čak i kada bi Šmit smenio Dodika, mi to ne bismo objavili, jer nema legalitet. Ako nema legalitet imenovanja i njegove odluke su nelegalne. Pa kako onda da njegove odluke objavljujemo u „Službenom glasniku RS”? Ovog trenutka, Srpska je ta koja čuva pravni poredak u BiH. Sve akcije iz RS zasnovane su na pravu i to svi dobro znaju. Zato su prešli na drugu strategiju – zloupotrebu Ustavnog suda.
 
Šmit je nametnuo zakon koji inkriminiše one koji ne poštuju njegove, kao i odluke Ustavnog suda. 
Time želi da upotrebi domaće institucije za izazivanje krize. To će opet raditi nametanjem zakona. Oni koji budu prihvatili da sprovode takve zakone mogu da naprave poremećaj mira. Zato je Dodik najavio da će u Nemačkoj tužiti Šmita za lažno predstavljanje, ali i za narušavanje mira, a to je najveći zločin. Mi u RS sem pravnog poretka RS i BiH čuvamo i mir.
 
Posebnu nervozu na Zapadu izazvala je najava suspenzije ingerencije Suda i Tužilaštva BiH i agencije Sipa. 
Jedan šeik je u otporu zapadnjačkoj agresiji rekao da muslimani ne jedu svinjetinu, ali da ako treba da umru od gladi, možda i mogu da ih nateraju na to. Ako naše postojanje bude ugroženo, bićemo prinuđeni da donosimo zakone koji će imati pravni legalitet i koji će se primenjivati na teritoriji RS. A sasvim drugi zakoni će važiti u FBiH. Imaćemo praktično dve zemlje. To ne priželjkujem, već se nadam da će biti pameti u međunarodnim centrima, što uključuje i neophodnu katarzu u EU, koja ovde treba da zameni OHR. Treba da se imenuju domaće sudije i da se sprovode domaći zakoni, te da niko nikome ne koči razvoj.
 
Na osnovu čega tvrdite da se neće dozvoliti da Srbi u BiH budu svedeni na manjinu i podvrgnuti nasilju kao na KiM? 
Teroristički režim koji na KiM ugrožava Srbe često pominje Srpsku, što je za nas veliko priznanje. Kada tvrde da neće dozvoliti RS na KiM, to je potvrda da je Srpska toliko etablirana da joj se ni ćošak ne može odbiti. Niko sem naše skupštine neće donosi odluke u ime nas, niti će imenovati gradonačelnike u ime naših građana tako što će da raspisuje izbore i sa dva-tri odsto izlaznosi priznaje njihove rezultate. A mnogi u Sarajevu bi to voleli. U RS postoje dva veća naselja sa Bošnjacima, Kozarac i Janja, koja uživaju svu našu pažnju, prava i ljubav. Ipak, BiH iz devedesetih i danas nije ista. U Sarajevu nema Srba, svi gradovi su monoetnički u oba entiteta, uz izuzetke Drvara, Glamoča, Grahova i Petrovca u FBiH. Izmaštana multietnička priča je samo lažni građanski model za konačnu supremaciju Bošnjaka.

Bajden: Saudijska Arabija i Izrael daleko su od sporazuma o normalizaciji odnosa
Izrael i Saudijska Arabija su daleko od sporazuma o normalizaciji koji bi uključivao sporazum o odbrani i američki civilni nuklearni program, rekao je predsednik SAD Džozef Bajden u intervjuu za Si-En-En.
Američki zvaničnici su posredovali u pokušaju da postignu dogovor o normalizaciji odnosa između dve zemlje, podseća Rojters.
„Daleko smo odatle. Imamo o mnogo čemu da razgovaramo”, rekao je Bajden.
Izraelski ministar energetike Izrael Kac je prošlog meseca izrazio protivljenje ideji da Saudijska Arabija razvija civilni nuklearni program kao deo bilo kakvog uspostavljanja odnosa između dve zemlje posredstvom SAD.
Bajden je ukazao na odluku Saudijske Arabije, uoči njegove posete kraljevstvu prošlog leta, da otvori svoj vazdušni prostor za sve avio-prevoznike, otvarajući put za više preleta ka i iz Izraela, prenosi Tanjug.

Bajden otputovao na evropsku turneju, posetiće Britaniju, Litvaniju i Finsku
Predsednik SAD Džozef Bajden otputovao je danas na evropsku turneju tokom koje će posetiti Veliku Britaniju, Litvaniju i Finsku, javlja Rojters.
Bajden će večeras stići u London, a narednog dana će se sresti sa britanskim kraljem Čarlsom III, prvi put od kada je krunisan.
On će razgovarati i sa britanskim premijerom Rišijem Sunakom u Dauning stritu.
Sledeća poseta je samit NATO u Viljnusu, u Litvaniji.
Bajden će provesti dva dana u glavnom gradu Litvanije, koja je domaćin godišnjeg samita NATO.
On ćee učestvovati na sastancima sa liderima i održati govor na Univerzitetu u Viljnusu.
Konačna stanica je Helsinki, gde se očekuje da će Bajden u četvrtak proslaviti proširenje NATO sa Finskom kao najnovijom članicom alijanse.
Ova nordijska zemlja je u aprilu postala 31. članica NATO.
Bajdenov savetnik za nacionalnu bezbednost Džejk Saliven rekao je da će Bajdenovo putovanje „pokazati predsednikovo vođstvo na svetskoj sceni”, navodi AP, prenosi Tanjug.

Treptaji rokenrola zaustavljeni na fotografijama
Fotografija, pored fotoaparata, zavisi najmanje od još dve stvari: talenta i momenta. Sposobnost da se uhvati i zaustavi upravo onaj treptaj nečijeg javnog života koji ga, sa svim intimnim i simboličkim elementima, prikazuje upravo kao ono što jeste, gotovo je savršeno saobrazna suštini rokenrola kao muzike večite sadašnjice.
Ovim rečima Aleksandra Žikića, kojim je 2007. godine propratio katalog prve izložbe pod nazivom „Rok momenti”, možda je najbolje najaviti još jednu od mnogih koje su se u međuvremenu desile. Od večeras u beogradskom Domu omladine, pa sve do 26. maja, Anamarija Vartabedijan i Stanislav Milojković, u fotografiji opredeljeni pre svega za dokumentovanje rok koncerata, predstaviće svoje fotografske radove nastale na brojnim rokenrol koncertima po Srbiji. Sa njima će tokom desetak dana na izložbi učestvovati, prvi put zajedno, i autori rok fotografije iz drugih gradova Srbije. Svoje viđenje rokenrola, rok muzičara i njihove publike predstaviće i Zoran Mojsin iz Bora, Miloš Milojević i Raša Milojević iz Zaječara i Nemanja Đorđević iz Vranja.
Ideja ovog projekta jeste da se povežu fotografi različitih generacija iz nekoliko gradova Srbije koji su svojim angažmanom kroz izložbenu aktivnost u prethodnom periodu doprineli novom likovno-umetničkom pogledu na jedan specifičan fotografski žanr.
Ova izložba predstavlja svojevrsnu foto-dokumentaciju koncertne aktivnosti rok muzičara sa domaće i strane scene, kao i raznolikost izraza šest autora – fotografa, pripadnika tri različite generacije.
– Ovo je jedna u nizu izložbi koje već nekoliko godina pravimo u ovom ili malo izmenjenom sastavu. Svako od nas predstaviće po 14, 15 fotografija sa raznih rok koncerata. Još kao mali voleo sam rokenrol i kada sam počeo da se bavim fotografijom prvi radovi bili su upravo te rok fotografije – kaže jedan od autora Stanislav Milojković.
Ljubav prema roku i pogledu na njega kroz objektiv aparata ostala je, kaže naš sagovornik, do danas.
– Ispunio sam svoj san i mislim da sve to ima nekakvog smisla. A vreme će pokazati da li sam bio u pravu ili ne. Na sreću, rokenrola ima, svira se. Pokušavam da ovekovečim momenat koji se desi, da ostane u sećanju i meni i drugima. I nadam se da će na ovoj izložbi za svakoga biti po nešto – uveren je Milojković.
Napominjući da je izložba predstavljena tokom proteklih godina ne samo po gradovima Srbije već i u nekim većim mestima regiona, poput Banjaluke i Pule, Milojković dodaje da je dobro što rokenrol ima svoju publiku koja ume da prepozna ono što autori ovih fotografija rade.
Kaže i da on lično više voli da zabeleži u vremenu i prostoru domaće rok muzičare, a na pitanje kako muzičari reaguju na fotografije kaže da im se sviđaju.
– Nema ništa lepše nego kada me pitaju: „Hoćeš li da nam daš fotografije, trebaju nam.” Mnogi od njih su ih koristili za omote ili plakate – ističe Stanislav Milojković.
Predviđeno je da se prva izložba postavi u Beogradu kao zajednička, na kojoj će se predstaviti svih šest autora, a zatim da se postavi niz izložbi širom Srbije na kojima će učestvovati po tri autora na kojima bi domaćini i suorganizatori bili autori iz grada u kojem se izložba održava. 
----------------------------------------------
Goranka Matić je bila glavni rok fotograf
Anamarija Vartabedijan jedna je od malobrojnih dama u svetu rok fotografije, a kako kaže, i u svetu fotografije uopšte.
– Goranka Matić je nekada bila glavni rok fotograf. Ja volim rok, a bila sam u prilici da radim, čisto iz entuzijazma. Moj brat i ja smo vodili portal i za nekoliko godina smo „uradili” oko 300 koncerata u zemlji i u regionu. Tada, 2007. i 2008, imali smo šest izložbi „Rok momenti” – tri u Beogradu i po jednu u Banjaluci, Puli i Subotici – kaže Vartabedijan i dodaje da je publika postavke dobro prihvatala.
Priznaje da je više usmerena ka stranim grupama, ali ne zaobilazi ni domaće izvođače:  
– Dve, tri godine čak sam bila i zvanični fotograf pulske grupe „KUD Idijoti”.
Posle Beograda, „Rok momenti” se u junu „sele” u Knjaževac, u julu će se predstaviti publici Zaječara, u Bor stižu u avgustu, dok će tokom septembra i oktobra Vranjanci moći da vide ovu izložbu.
S. Č.

AFORIZMI
*Nemamo kud: obradiva zemlja tvrda a nebeske nade visoko!
*Hrvati su dobili i domovinski i gotovinski rat.
*Srbija ne može sama da obavi ni samorazaranje. I za to joj je potrebna pomoć „međunarodne zajednice”.
*Ne valja nam ni zlopartijski sistem!
*Ovo je slobodna zemlja... Zasad – na uslovnoj slobodi.
*Naša preduzeća su mrtvi kapitali. A radnici – polumrtvi.
*Ko gleda kao tele u šarena vrata, još ne zna da je Hanibal pred vratima.
*Politika je maskenbal sumnjivih lica.
*I ja pričam sam sa sobom. Mislim da je to dobra koalicija.

Privatizacija zadružnog kombajna
Što god nam se, često iz nemara, nerada, pa i nepoštenja, dogodi, spremni smo da za to okrivimo državu! Zapušteni kanali, reke i jezera pretvoreni u smetlišta ne samo što ugrožavaju inače još uvek izdašne resurse vodosnabdevanja, izvore snabdevanja dragocenom vodom, već su često uzrok teških i preskupih poplava. Ništa manje nisu po posledicama haos i samovolja u gradnji kuća tik uz plavne reke, na potencijalnim klizištima. I za sve to – najčešće se čuje – „kriva je država” I jeste, jer i pored urbanističkoinspekcijske i tobož „planerske” birokratije, ne ume ili bolje reći neće da bude država!
Sve to, naravno, nije „od juče”. „Samoupravljači” ili „zadrugari” u Srbiji (kao i u zemljama istočnog „lagera”) nikada nisu uspeli da spoje dve prisvojne zamenice: moje i naše. A one su u stvari zamenice za identitet jednakosti: u tom naše, jer nema gde drugde, sadržano je i svačije moje, i to – bez ostatka. U vreme zem. zadruga prisećamo se – „naša” mehanizacija – traktori, kombajni, motorne kosačice i sl. sistemski i planski je, recimo, „čerupana” i to organizovano – sve dok ne bi postala neupotrebljiva i bila rashodovana za bagatelu. A onda su na scenu stupili „privatizatori”: rashodovani kombajn vrlo brzo je „obučen” i osposobljen najčešće delovima koji su pre toga vešto „rashodovani”! A u isto vreme gledali smo npr. iz kasarne JNA na Dolenjskom kako se slovenački „kmeti” sami udružuju, jer zbog skromnih poseda, nikome se ne isplati da „dreši kesu” za preskup kombajn, pa čak ni za traktor ili kosačicu...
U ovom času, što Hrvati kažu „diljem” naše lepe Srbije na stotine fabrika, bivših „ekonomija” i zadružne imovine fizički propada. Čak i kad su „privatizovane”, jer su privatizatori namirivali „siću” za kupovinu rasprodajom mašina, budući da su zaposlene natovarili kao socijalne slučajeve – kome drugom nego „državi”! Ali, ta ista nesrećna „država” nikako da tako stečene nekretnine bar oduzme, i uz pogodbu samo da se zaposle nezaposleni, pokloni pravim privatizatorima! Sve se to, naravno, zna i posvuda „golim okom” vidi. Ali, zašto da to bode oči mnogima od nas – a ne hiljadama nadležnih, od opštinskih „domaćina” do onih kojima je srpski narod poverio da i te kako brinu o tome? Zar očevi nove Srbije, Karađorđe i Miloš nisu bili više nego preki po tom pitanju? Zar bi prosperitetna Kina „duvala u vrat” Americi da se za svako nepoštenje i štetu državi ne izriču (i ne izvršavaju) i najteže kazne? Zar „komšija” Sanader ne čami u zatvoru zbog štete državi Hrvatskoj, zar...
Ima u nas, Srba, jedna mudra misao: Ako se ne može milom, moraće silom. Od nove vlade zato očekujemo da vrati nadu i poverenje, ali ponajviše da poradi na transfuziji morala i suzbijanju hipokrizije! Jer mnogo se, ne samo kad su famozne 24 privatizacije već ko zna koliko stotina, a možda i hiljada drugih, tog našeg prelilo u njihovo! Sećamo li se, uostalom, Kanjoševog nauka (Kanjoš u Mlecima) kad svojnovac, umesto da „zagrabi” za nagradu, čak vraća u opštu kasu s poukom: Kad bi svi uzimali, a niko ne bi davao, brzo biste joj dna „viđali”...
Književnik

Isinbajeva se posle porođaja vraća atletici
Posle trijumfa na Svetskom prvenstvu u Moskvi, uoči kojeg je najavila oproštaj od atletike, svetska rekorderka u skoku motkom Jelena Isinbajeva je da njen oproštaj nije i konačno zbogom.
„Sledeće godine nećete me videti kako skačem, ali do 2016. moći ćete da gledate moje skokove, ili da čujete moju izjavu o odlasku u penziju” izjavila je tada, a ovih dana udarna vest u mnogim medijima od istoka do zapada je da će se Isinbajeva uskoro vratiti treninzima i da konačni oproštaj planira za Olimpijske igre u rio de Žaneiru.
„Jelena će uskoro prvi put postati majka i sada se priprema za taj važan događaj. Njeno samopouzdanje je dobro, ona se nalazi u predivnom duševnom raspoloženju. Jelena je čvrsto odlučila da se posle porođaja vrati sportu i da nastupi na Olimpijskim igrama 2016. godine u Rio de Žaneiru. Ja je u potpunosti podržavam. Tačan datum povratka u sport odredićemo posle obnavljanja trenažnog procesa” rekao je za „Ves sport” njen trener Jevgenij Trofimov. Ruski mediji pomno prate sva zbivanja vezana za sedmostruku prvakinju svetsku (tri puta na otvorenom, četiri puta u dvorani) i dvostruku olimpijsku šampionku i tvrde da njen „mališan” može doći na svet „svakog dana”, mada nema nikakvog pouzdanog podatka o polu deteta. Ali, bar je razrešena dilema ko je otac. To je, tvrdi se, 23-godišnji Nikita Petinov, takođe iz Volgograda, takođe atletičar. Petinov je osam godina mlađi od Isinbajeve, baca koplje i zasad ga je dobacio do 74,88 m što je dovoljno za status rezerve u ruskoj reprezentaciji. Naravno ruski mediji ističu i da je „pogodio Lenino srce” i najavljuju da će svadba biti u julu.
Petinov ni jednom nije potvrdio da je u vezi sa Isinbajevom, a na pitanje da li može da demantuje glasine odgovorio je „Bez komentara”, a na svom profilu uz „emotivna veza” napisao je „To je komlikovano”.
Ni svetska rekorderka još nije saopštila ko je otac njenog deteta, ali je iz Monaka u kojem se u svom stanu odmara i čeka porođaj preko društvenih mreža poslala fotografiju svojim navijačima i poručila: „U ovakvim trenucima, danima i mesecima počinješ da na svoj život gledaš na novi način. To je neprocenjivo. Osećanja su divna. Srećna sam. Budite i vi”...
Ž. B.

Ivanovićeva opet protiv Šarapove
Ana Ivanović je nastavila sa pobedama u Rimu, bez izgubljenog seta. Protiv Francuskinje Aliz Korne je imala oscilacija, ali je pokazala čvrstinu u ključnim trenucima oba seta. U prvom je to bilo u taj-brejku koji je dobila ubedljivo – 7:1. U drugom je morala da sustiže vođstvo protivnice od 4:2, što je učinila sa tri uzastopno dobijena gema. Korne je uspela samo da izjednači na 5:5, a potom je naša teniserka vezala još dva gema za 7:5.
Žreb nije bio naklonjen Ivanovićevoj. U trećem kolu je čeka Marija Šarapova čije trenutno sedmo mesto na svetskoj listi ne odražava i realnu formu. Posle dužeg perioda povreda Ruskinja se vraća u vrh sa dve vezane titule. U Rim je stigla posle osvajanja Madrida, a krajem aprila, u finalu turnira u Štutgartu, savladala je upravo Ivanovićevu. Ana je povela protiv Marije sa 6:3, ali kada je u drugom setu dozvolila preokret, Ruskinja je stigla do još jedne pobede, sa 6:4 i 6:1 u preostala dva seta. I Šarapova ima dosta oscilacija u igri. U drugom kolu rimskog turnira gubila je od Monike Puig na startu oba seta, prvi sa 2:0, a drugi sa 4:1, ali je u finišu uspevala da nadjača protivnicu: 6:3, 7:5.
Serena Vilijams se oporavila od povrede u Madridu i lako prošla Andreu Petković, dok je njena sestra Venus eliminisana. Najveće iznenađenje dogodilo se u muškoj konkurenciji. Posle pauze i otkaza od Madrida, zbog rođenja sinova, Rodžer Federer je već na startu u Rimu izgubio od Žeremija Šardija, uprkos lako dobijenom prvom setu. 
Jedan od najjačih utisaka do sada su vrlo loše okolnosti za igru u Rimu, koje je Novak Đoković svrstao među najgore. Neprekidno duva jak vetar i nosi prašinu u lice takmičarima, a povremena kiša dodatno otežava uslove. 
Đoković u trećem kolu igra sa Filipom Kolšrajberom. Protiv Nemca vodi sa 3:1, ali u oba susreta na šljaci imao je problema. Na Rolan Garosu 2009. je pretrpeo jedini poraz, a revanširao se na istom mestu, prošle godine, sa 3:1. Ostala dva susreta igrali su u Indijan Velsu. Drugi teniser sveta je tek pre nedelju dana počeo sa treninom, posle povrede zgloba desne ruke, zbog koje je preskočio turnir u Madridu. Prema rečima Marjana Vajde, koji u Rimu deli trenerske obaveze sa Borisom Bekerom, Novak je prvi meč, protiv Radeka Štepaneka, dobio glavom, svestan da sa rukom ne sme mnogo da rizikuje.
Važniji rezultati – teniserke: Mekhejl – Đorđi 6:1, 3:6, 6:1, Skjavone – Muguruza 3:6, 6:1, 7:6(5), Stosur – Vesnjina 6:2, 6:3, A. Radvanjska – Ormaečea 6:3, 6:2, Erani – Makarova 6:2, 6:3, Suarez – V. Vilijams 6:4, 6:2, Lepčenko – Stivens 6:2, 6:2, Halep – Kiz 5:7, 6:0, 6:1, S. Vilijams – Petković 6:2, 6:2.
M. K.

Odlaže se 29. kolo Super lige zbog kiše
BEOGRAD – Utakmice 29. kola Super lige Srbije, koje je trebalo da se igraju u četvrtak, odložene su za subotu zbog lošeg vremena, rekao je komesar za takmičenje Vladimir Bulatović.
„Utakmice 29. kola se odlažu za 17. maj u 17.00, dok će se utakmice 30. kola igrati sredu, 21. maja, u istom terminu. Svuda ima problema sa terenima i kišom... u Subotici, Novom Pazaru, Kruševcu... Zbog regularnosti takmičenja nismo želeli da odlažemo parcijalno, tako da se pomeraju sve utakmice”, rekao je Bulatović agenciji Beta.
Utakmice 29. kola Super lige Srbije trebalo je da se igraju u četvrtak od 17.00.
Fudbaleri Crvene zvezde su prvi na tabeli sa 68 bodova, a u narednom kolu igraju protiv OFK Beograda i ako pobede obezbediće titulu šampiona Srbije.
Pored tog meča, nastavlja se i velika borba za opstanak.
U 29. kolu Super lige Srbije sastaju se Crvena zvezda - OFK Beograd, Donji Srem - Sloboda, Čukarički - Radnički Niš, Jagodina - Javor, Napredak - Vojvodina, Novi Pazar - Radnički 1923, Spartak - Partizan i Voždovac - Rad. (Beta)

Naša je nacija obolela
Radmila Živković, prvakinja ansambla Drame Narodnog pozorišta u Beogradu, tumačiće lik Pavke Prokić u komediji naravi „Narodni poslanik” Branislava Nušića, u režiji Saše Gabrića koja se bavi ismevanjem shvatanja politike u srpskoj palanci, odnosno ljudi koji se zanesu idejom da dođu na vlast. Premijera je u ponedeljak uveče, 19. maja na velikoj sceni nacionalnog teatra.
Dramaturg je Zoran Raičević, scenograf Boris Maksimović, a kostimograf Marina Medenica. Lik Jevrema Prokića tumači iskusni Boris Komnenić, a u ekipi su i: Kalina Kovačević, Milenko Pavlov, Sonja Knežević, Ivan Bosiljčić, Anastasia Mandić, Dimitrije Ilić i drugi.
Nušić je u svojim delima opisivao takozvane male, obične ljude koji su mu poslužili da ukaže na društvene mane. Zašto nam je „Narodni poslanik” danas potreban?
Više nam ništa nije potrebno, ali imamo izborna proleća, jeseni zime, a leto služi da nam se zakuva sve što sigurno ne bismo jeli. A naš veliki Nušić nam je predočio celi jelovnik pre više od jednog veka, a mi smo jeli, i jeli, i jeli i ostali gladni. Tek kada se suočimo sa hrabrim Nušićem vidimo gde smo bili i gde smo ostali. Ove godine se obeležava 150 godina od njegovog rođenja u Narodnom pozorištu, njemu u čast pripremamo njegov prvi komad „Narodni poslanik” u režiji Saše Gabrića, koji nas iznova podseća na to: ko smo, šta smo, šta zamišljamo. Da li bi trebalo da ostanemo ili pobegnemo od sebe samih jer smo takvi. Nušićev „Narodni poslanik” nam omogućava da i mi i publika ponovimo ono što već znamo i potvrdimo sve svoje predrasude o nama samima.
Iz koje vremenske distance ćemo pratiti „Poslanika”? 
Predstavu radimo u istom vremenu u kojem je Nušić i napisao svoje delo. Ako modernizuješ delo onda je to politizovanje i politikanska varijanta Nušića. Uopšte, osavremenjivanje je opasno zato što imate jednu bukvalnu vezu sa današnjim vremenom. A danas vam se dešavaju strašne stvari.
Posle Mare u „Dr”, Živke ministarke, uskoro ćemo vas gledati u liku Nušićeve Pavke Prokić. Koliko je delikatna ova uloga?
Nušić je jedini značajni ženski lik opisao u „Gospođi ministarki”, u ostalim njegovim komadima žene su kao i vreme i društvo bile prateći elementi. Tu su tek da postave potpitanja, da unesu, iznesu, jer nisu ni pitane. Danas su falš pitane. Danas su žene navodno pitane, a pitane su zato što neko uteruje u tor muškarce da moraju da pitaju žene. Sve to zbog „procenata” koje im nameće civilizovani svet. Mada ni taj svet mnogo ne pita nežniji pol. I njima su žene u funkciji istoj kao i ovde, samo što se nama čini da je to na višem nivou. Ne omalovažavam nijednu ženu koja je u takvoj vrsti upotrebe od strane muškaraca. Strah je pokretač. Ali kada nam je ukinut od Boga i kada su uvedeni strahovi druge vrste, onda smo postali nazovi demokrate i može da radi ko šta hoće. Sve može da bude istina, ne – sve je rašomon. I to je najstrašnije što živimo u rašomonu.
Kakav ćete život „ utkati” Pavki na sceni nacionalnog teatra, gde je nije bilo od sedamdesetih godina prošlog veka?
Nije mi stalo da na sceni budem ta osoba koja će da vodi, da govori gomilu teksta, da bude glavna žena. Žena je stub kuće, Nušić je vešt jer nam on tu slobodu dozvoljava i posle 100 godina, da pronađete i da tražite mesto žene u toj kući. Vrlo me privlači da vidim da li se ženino mesto menjalo u kući, u društvu, koja je suština žene. Muškarci se zanose svim i svačim, mogu, misle da mogu, a ne mogu, a žene moraju sve to preko svojih leđa da izguraju.
Zanimljiv je odnos Pavke Prokić i njene ćerke Danice. O čemu je zapravo Nušić hteo da progovori kroz odnos majke i ćerke?
Politika kada počne da ulazi u porodicu kod običnog čoveka počinje da donosi razgradnju te iste porodice. Zadatak politike i jeste da razgrađuje u svakom slučaju. Da li ona postoji direktno u porodici, kakav je slučaj u „Narodnom poslaniku” ili posredno uz sve posledice koje ukućani snose zbog politike. Treba biti inteligentan, u ogromnoj ljubavi da bi se porodica sačuvala u bilo kom vremenu. Nušić nam je pokazao da porodica strada zato što nema dobrog, pozitivnog u politici ni na jednoj ni na drugo strani: ni u poziciji, ni u opoziciji. To jadna Pavka shvata, to majka shvata. I kada uvidi taj ogromni jaz između nekoga ko joj je rod, a to je muž, i nekoga ko će joj biti rod, a to je zet, da tu nema budućnosti, nego će neko da izgubi, Pavka staje na stranu svoje porodice. Kako? Ona nema moći da se izbori za to, već se razboli, jer jednostavno ne može sve da odbrani. Ona može ili da rasturi sve ili da izabere bolest na koju je već osuđena. Nama je nacija obolela. Obolele su porodice fizički od raznih bolesti: stresa, nemaštine... I pitanje je šta je važnije: porodica, sreća, budućnost roda, nastavak nas samih koji smo stvoreni. Niko od nas nije rođen i došao na ovaj svet da bi bio bilo šta, ni glumac, ni političar, ni lekar, već da produži vrstu. Naš zadatak je da produžimo vrstu, danas kada se vrsta ne produžava ne znam kojom silom, kojim naredbama, zakonima mi to možemo na silu da uvedemo, kada nade nema.
Intelektualci su se povukli pred najezdom estrade. Televizija nam i dalje prikazuje programe lake zabave. Koliko je teško biti javna ličnost?
Uopšte nije teško. Vidite ko je sve javna ličnost, potpuno su poremećeni odnosi. Svi posustaju u navali nebuloze. Kažu za kulturu nema novca. Ima, kako nema. Dajte, razvalite nekulturu! Nemojte da je ukinete, uvedite ogromne poreze na bilo kakvu nekulturu. Šta su nacionalne frekvencije: to je nacionalno blago svih onih koji trpe od cunamija, elementarnih nepogoda koje ubijaju. Šteta od poplave će se popraviti, osušiće se zemljište, kuće, ali ovde se ljudi suše polako od nekulture. Izvolite, gospodo, plaćajte mesečno da gledate nekulturu, pa ću da vidim ko će da plati. Čak i onaj ko se navukao najviše, i koga namerno drže u tom blatu, jer je lako manipulisati sa ljudima koji ne znaju. Neću da učestvujem u njihovim emisijama zato što sam uložila 40 godina profesionalnog rada u izgradnji sebe.
Borka G. Trebješanin

Radončić uzvraća „udarac” Izetbegoviću i Lagumdžiji
Od našeg dopisnika
Sarajevo – Poslanici Saveza za bolju budućnost (SBB) Fahrudina Radončića, nedavno smenjenog ministra bezbednosti BiH, pokrenuli su juče u parlamentu BiH inicijativu za smenu ministara inostranih poslova i odbrane BiH: Zlatka Lagumdžije, lidera SDP-a, i Zekerijaha Osmića, člana te stranke.
Smenu Lagumdžije obrazlažu nezadovoljstvom građana koji od 7. februara protestuju širom Federacije BiH, a koji su, kako navode, nezadovoljni njegovim radom, dok Osmića okrivljuju da nije adekvatno i odgovorno reagovao na ceremoniju povodom Dana 3. pešadijskog puka Republike Srpske BiH i Dana Vojske Republike Srpske u Banjaluci 12. maja.
„Ministar odbrane nije adekvatno i odgovorno reagovao na to što je predsednik RS zloupotrebio tu ceremoniji kada je u svom obraćanju Oružane snage BiH predstavio kao entitetsku vojsku, kao ni na intoniranje himne RS na proslavi od državnog značaja”, naveo je Mirsad Đugum, obrazlažući inicijativu SBB-a.
U toj stranci smatraju da je Osmić praktično učestvovao u „antiustavnom rušenju Oružanih snaga BiH od predsednika RS i drugih predstavnika tog entiteta, kao i u kršenju protokola koji je ranije utvrdilo ministarstvo na čijem je čelu”.
Poslanici iz SNSD-a Milorada Dodika smatraju da je inicijativa SBB-a, koju ocenjuju kao još jedan bošnjački obračun za što bolju startnu poziciju na izborima, najbolji put za razvaljivanje BiH i poručuju da je neće podržati.
„Nećemo to podržati, ali nije dobro u ovo predizborno vreme koristiti takve stvari s obzirom na to da one ostavljaju trajne posledice. Ova inicijativa je najbolji put za razvaljivanje BiH”, rekao je juče novinarima u Sarajevu šef Kluba poslanika SNSD-a Drago Kalabić.
On je naveo kako se iz objašnjenja SBB-a za smenu Osmića može zaključiti da je na ceremoniji u Banjaluci 12. maja bio „nekakav neprijateljski predsednik, neprijateljska vojska i neka neprijateljska sredina”.
„Na tom skupu bili su građani RS i BiH i tu nije ništa sporno. Čim to nekome smeta, to je vrlo ružna poruka Banjaluci, bivšim pripadnicima VRS i ljudima koji su sad u Oružanim snagama BiH”, naveo je Kalabić.
Lagumdžija je, komentarišući zahtev SBB-a za rekonstrukciju Saveta ministara BiH, koja bi podrazumevala i njegovu smenu, prvo izrazio čuđenje, a potom kazao da je „očigledno koliko se SBB izgubio”.
Međutim, očigledno je i to da Fahrudin Radončić, koji je smenjen sa funkcije ministra bezbednosti BiH na inicijativu SDA i uz snažnu podršku SDP-a, uz obrazloženje da je „odgovoran za vandalizam na protestima u Sarajevu 7. februara”, sada uzvraća „udarac”.
Na poziciju ministra bezbednosti BiH, na kojoj je bio Sadik Ahmetović iz SDA, Radončić je došao voljom Zlatka Lagumdžije koji je prethodno raskinuo koaliciju sa tom strankom i izbacio je iz vlasti. Isto to uradio je i sa SBB-om s tom razlikom da je SBB izbacio iz vlasti zajedno sa SDA sa kojom ponovo dobro sarađuje.
U slučaju da inicijativa SBB-a dobije parlamentarnu podršku i da kadrovi SDP-a budu smenjeni, aktuelni saziv Saveta ministara BiH doživeo bi četvrtu promenu.

Krađa
Kako biste se osećali kada bi na nekoj nepoznatoj ženi na televiziji primetili vaš nakit? Ili kada biste videli da se voditelj u TV studiju igra s vašim mobilnim telefonom? Da pojasnim, neko je prisvojio nešto što pripada vama. Šta radite u toj situaciji?
Pred ovom dilemom poslednji put sam se našla kada sam u „Politici” objavila tekst pod nazivom „Nemamo vaj-faj pričajte jedni sa drugima”, u čijem podnaslovu stoji konstatacija da virus socijalnog autizma kruži među mladom generacijom i da su ajfoni, ajpodi i smart telefoni prekinuli kontakt mladih sa realnošću. Nije prošlo nekoliko dana, a vesela voditeljka jutarnjeg programa u studiju TV Hepi, sa osmehom je najavila prilog pod nazivom „Da li virus socijalnog autizma kruži među mladom generacijom” i u studio uvela – sagovornika iz mog teksta! Potom mu je postavila identična pitanja koje sam mu ja postavila u svom tekstu, na koje je on pokušao da pruži za nijansu drugačije odgovore, svestan apsurdnosti situacije u kojoj se nalazi.
To, nažalost, nije prvi put da kolege „pozajmljuju” moje teme i sagovornike – ako bih parafrazirala bivšeg ministra građevine i urbanizma „da malo kraduckaju, pa da im tolerišem”, ali to „kraduckanje” odavno je prestalo da se piše u deminutivu. Naši tekstovi se prepisuju i kradu u neograničenim količinama – zainteresovana za sudbinu ovog teksta preko „Gugla” sam otkrila da je sajt B 92 dan kasnije preneo moj tekst, navodeći izvor, ali menjajući naziv u „Da li nas moderne tehnologije sve više otuđuju”. Istog dana, crnogorski portal Kodeks.me takođe je preneo moj tekst i napisao da je njegov autor izvesni ili izvesna S. D. Toliko o novinarskom kodeksu, časti i poštenju.
Da se razumemo, nemam kompleks više novinarske vrednosti i ne gajim iluzije da sam Hemingvej i da moji tekstovi zaslužuje Pulicerovu nagradu. Ali, vaspitana sam da je krađa moralno neprihvatljiva delatnost. Advokati dodaju – i kažnjiva. 
Aleks Petrović, partner u advokatskoj kancelariji „Joksović, Stojanović i partneri”, podseća da svaki novinarski tekst koji nije puko izveštavanje sa događaja predstavlja autorsko delo i zaštićen je zakonima o autorskim pravima.
Autorsko delo uživa zaštitu ovog zakona od momenta objavljivanja – ako neko „prekopira” tekst i ne napiše odakle ga je uzeo, to predstavlja viši stepen prekršaja. U pravu se „toleriše” neznatni deo ukradenog teksta – ako je u tekstu napisano nešto što je opšte mesto, na to niko ne može da polaže autorsko pravo. Ali, ako je veći deo teksta suštinski prekopiran, za to su predviđene novčane sankcije – od milion do tri miliona dinara. Mislite o tome, drage kolege, kada sledeći put, u nedostatku sopstvenih, dobijete ideju da pozajmite naše ideje, teme i sagovornike.

Dva stereotipa o Vojvodini
Povremeno se, ali retko, prestonička javnost trgne i postavi sebi pitanje: Šta će biti s Vojvodinom?To se dešava samo s povodom, a to može biti neki incident ili politički sukob. Između te incidentne zapitanosti ili zabrinutosti utone se u svoje prestoničke „igre prestola”,a severna pokrajina,iako tu „preko reke”,postane nekako daleka i maglovita kao neko udaljeno ostrvo na okeanu.
Postoje dva stereotipa o vojvođanskoj političkoj situaciji. Prvi je onaj proevropski koji u svakom novom autonomaškom zahtevu za novim nadležnostima vidi nešto prirodno i manje više pozitivno, dok kod drugog patriotski nastrojenog dela javnosti Vojvodina neminovno klizi u separatizam koji je tu iza ćoška. Prvi stav je ideološki jednostran i naivan te ne vidi ništa loše u potezima vojvođanske vlasti koji defakto federalizuju Srbiju, dok druga „patriotska” optika redukuje stvari svodeći ih na separatizam i voli da „plašenjem naroda” dobije neki poen (bez obzira na to u kojoj meri bio u pravu).
No politička scena u Vojvodini ima svoju dinamiku koja često prolazi i mimo ovih ideologizovanih i polarizovanih pozicija, koje su kod nekih tek nešto više od poze. Naime sadašnja pokrajinska vlast koju predvodi Bojan Pajtić i DS želi da gubitak legitimiteta, svoje neuspehe i ekstremno siromašenje severne pokrajine, te nekontrolisanu korupciju,prikrije potenciranjem „ugroženosti Vojvodine od Beograda”, što je do sada bila Čankova teorija ipraksa. Ili, prostije rečeno, mahinacije se sklanjaju sa fokusa javnosti tehnikom „drž’te lopova”.
No iako ima minimalnu podršku javnosti, pokrajinska vlast se igra „strateških igara” i pisanja novog predloga Statuta AP kojim se definiše čime su sebi dali ulogu ustavotvoraca. Tu se opet pojavljuje stav o teritorijalnom jedinstvu Srbije na teritoriji APV pod uslovom negovanja „evropskih principa i vrednosti”, što zabrinjava jer se postavlja pitanje ko je arbitar da li se poštuju te vrednosti i principi.
Posledica proteklih izbora je da u Vojvodini i dalje apsolutno vlada stranka koja je jedva prošla cenzus gledajući broj glasova koji je dobijen na teritoriji pokrajine. To znači potpuni gubitak legitimiteta koji će morati ubrzo da dovededo promena na ovaj ili onaj način. Dali će biti prevremenih pokrajinskih izbora ili će se praviti nova skupštinska većina, ubrzo će biti jasno. Očigledno je da je prva opcija promena vlasti bez prevremenih izbora.
Postavlja se pitanje zašto SNS ne ide na nove izbore na kojima bi „počistio” političke rivale možda i efektnije nego na proteklim parlamentarnim izborima, na kojima jedobijenapodrškaoko polovine izašlih glasača. Tu je prepreka Pajtić koji nije bio spreman na prevremene izbore.Protiv izbora su i druge stranke koje se boje da bi ih SNS sve ili gotovo sve ostavio ispod cenzusa i da bi mogao samostalno da vlada pokrajinom, a bez njihove podrške nisu moguće promene ili novi izbori. Na kraju,novi izbori i koštaju,a sve stranke su se istrošile pa se nikom ne ide na novo uzimanje kredita.
Pored promena u pokrajinskoj vlasti koje će uslediti prilično brzo jer se osipa podrška koju ima Pajtićeva vladau Skupštini APV,tema su i promene na nivou gradske vlasti u Novom Sadu. Kao što su na neki način vezane promene na republičkom nivou i na nivou prestonice,tako postoji i paralela pokrajina – Novi Sad. Naime mlađi i perspektivniji kadar SNS-a,gradonačelnik Novog Sada Miloš Vučević na neki način sledi model promena koje su se desile na republičkom nivou. To znači da koalicioni partneri dobijaju parče vlasti u srazmeri s njihovim rejtingom ali i sa obavezom da se formira homogena gradska vlada u kojoj neće biti stranačkih feuda,što je do sada bila praksa u zemlji na svim nivoima vlasti. Premarečima gradonačelnika,oni žele rekonstrukciju gradske vlasti koja će biti i politička,i programska i personalna. Sve te odluke će ići u paketu s promenama i u radu gradske vlasti i javnih preduzeća,kojisu,kako smo rekli,radilido sada nekoordinisano kao u bilo kom gradu u zemlji. Dosadašnji koalicioni partneri sa zebnjom očekuju promene, a neki opozicionari se opet nadaju da bi oni mogli uskočiti sa rezervne klupe. Dakle isto kao na republičkom nivou, a verovatno slično onom što će se desiti na pokrajinskom.
Ko će formirati novu vlast na pokrajinskom nivou? Ako sledimo logiku da za sada neće biti pokrajinskih izbora onda će se udružiti SNS sa drugima da bi se napravila skupštinska većina bez DS-a. Tu su viđenei novodemokrate koje su nastale od prebega iz vojvođanskog DS-a koji je bio i do sada „stranka u stranci”. Čaršijom kruže razne realne i fantastične političke kombinacije, poput one da je Pajtić „spreman da preda Vojvodinu” ako bi uspeo da skine Đilasa sa čela DS-ai tako preuzme ovu stranku od koje je preostao samo brend. Za ključne igrače u Vojvodini za naredne godine viđeni su eksministri Igor Mirović i Goran Knežević, te novosadski gradonačelnik Miloš Vučević.
Politički analitičar

Nikad manja podrška vladi nemačkog kancelara Olafa Šolca
BERLIN – Podrška koalicionoj vladi nemačkog kancelara Olafa Šolca pala je na najniži nivo od dolaska na vlast krajem 2021. godine.
Nezadovoljstvo javnosti Šolcovim Socijaldemokratama, Zelenima i Slobodnim demokratama dostiglo je najviši nivo dosad - oko 70 odsto, pokazala je anketa agencije za istraživanje javnog mnjenja INSA koju je objavio nemački list „Bild”, preneo je Blumberg.
Manje od 40 odsto ispitanika, što je rekordno nizak nivo, podržalo bi jednu od tri stranke na izborima ako bi oni bili održani sada, pri čemu bi birači radije podržali antimigrantsku, desničarsku Alternativu za Nemačku (AfD) nego Šolcov SPD.
Nezadovoljstvo javnosti zbog inflacije, rekordne imigracije i skupih mera zaštite životne sredine mesecima je opterećivalo Šolcovu koaliciju.
Međusobna trvenja i upiranja prstom zaustavili su sposobnost koalicije da napreduje u ispunjavanju ambicioznog plana dekarbonizacije ekonomije, posebno zbog sve većih troškova energenata i rastuće podrške AfD-u protiv establišmenta.
Šolc se trudi da ostane pozitivan, piše agencija, ne samo suočen sa mučnim političkim nezadovoljstvom, već i kada se Nemačka bori sa ubrzanim starenjem stanovništva i nedostatkom kvalifikovane radne snage, posebno u oblasti tehnologije, zdravstvene zaštite i nege dece.
Zabrinutost zbog akutnog manjka radnika u ključnim sektorima i ogroman priliv migranata koji se ubrzao nakon ruskog napada na Ukrajinu ponovo je pokrenuo društvene debate o integraciji i politici zaštite granice.

Kome smetaju srpske zastave na Egzitu
Događaj iz Novog Sada gde su organizatori Egzit festivala sa bedema Petrovaradinske tvrđave skinuli zastavu na kojoj je predstavljena mapa Kosova i Metohije u bojama srpske trobojke i sa srpskim grbom, nekako se stidljivo provukao kroz medije. Radost što dolaze gosti, ko peva i kako svira, „sakrili” su ovaj sramni događaj. Ali su zato društvene mreže „gorele”, uz osuđujuće komentare.
Šta se zapravo desilo: kako bi pokazali što više servilnosti za svoje goste iz zemalja koje priznaju nezavisnost Kosmeta, organizatori su odlučili da skidaju srpske simbole u Srpskoj Atini, “da ih ne vređaju” a na njihovo mesto postavili su srce sa znakom mira.
Baš dok Kurtijevi do zuba naoružani specijalci svakodnevno hapse i maltretiraju naše sunarodnike u južnoj srpskoj pokrajini, Egzit je odlučio da promoviše „mir”. To je mnogo više od servilnosti jer je prekršen ustav i član zakona o nacionalnim simbolima.
Grupa mladih patriota su zastavu sa mapom Kosmeta postavili pre nekoliko dana kao vid podrške našem narodu u južnoj srpskoj pokrajini u ovim teškim trenucima. To je odmah zasmetalo autošovinistima okupljenim u nekim organizacijama i partijama. Mnogo je urađeno na suzbijanju antišovinizma u našoj zemlji, ali pojavni oblici ove bolesti i dalje mogu da se vide. Primer za to je ovaj slučaj.
Pojedinci su već par puta pokušavali da uklone zastavu, u čemu su ih mlade patriote sprečile.
I to nie usamljen incident. Samo dan posle skandala u Novom Sadu, kada su organizatori Egzit festivala sa bedema Petrovaradinske tvrđave skinuli zastavu na kojoj je predstavljena mapa Kosova i Metohije, na istoj manifestaciji dogodio se novi..
Ovog puta je na jednom od nastupa mladić je podigao zastavu na kojoj je bila mapa Kosmeta u bojama srpske zastave i natpis „Nema predaje”. Opkolili su ga i tražili da je skloni. Bilo je povuci-potegni ali taj srpski patriota nije odustao.
Da li većina građana Novog Sada ne gleda blagonaklono na skidanje srpskih simbola, siguran sam da ne gleda. I da im nije drago. I vasceloj Srbiji nije pravo. I to prolazi “ispod radara”.. I nikom ništa. Ako potpisnika ovih redova bilo ko optuži za preterani patriotizam ili slične emocije, znaće odakle dolaze ti napadi, pokazaće oni pravo lice.

Mi ne idemo nikud i ne radimo ništa
Prozapadne opozicione stranke koje organizuju proteste nikako ne žele da se oprobaju na izborima nakon što su već deset puta okupili svoje pristalice na ulicama.
Nesvakidašnji zahtev dela opozicije da se ne raspisuju izbori politički je fenomen kakav se retko može videti u svetu, ali u Srbiji je izgleda i to moguće. Samo u Srbiji postoji opozicija kojoj nije cilj dolazak na vlast ili bar ne dolazak na vlast na izborima.
Tokom jučerašnje protestne šetnje imali smo priliku da ovo čujemo od predsednika Demokratske stranke Zorana Lutovca u izjavi za televiziju N1 koja je medijski promoter protesta i dela opozicije koji ih organizuje.
Na pitanje reporterke N1 da li misli da su izbori pravi način da se protesti kapitalizuju kako smatraju brojni analitičari, Lutovac kaže da to nije dobra procena.
- Leto je, manje je ljudi na ulicama, to treba raditi kad ste najjači, a ne kad slabite. Najjači ste krajem avgusta ili početkom septembra kad se ljudi vrate sa odmora - rekao je Lutovac.
Po svemu sudeći, okupljenih je zaista sve manje, a deluje da su pristalice prozapadne opozicije morale da napuste Srbiju zbog ,,diktature” i lošeg života te da svoju tugu blaže na plažama primorskih zemalja.
Ipak, Lutovac ne sumnja da će se pristalice vratiti. Samo da se završe letovanja. 
Međutim, ni tada, izbori neće biti tema za ovaj deo opozicije već formiranje prelazne vlade bez izbora, legitimiteta i mimo volje naroda kako je to već viđeno tokom dvehiljaditih.
- Izbori za nas nisu tema. Ako raspišu izbore, imaće građane na ulicama - poručio je Lutovac.
Ne može se reći ni da Lutovac nije u pravu jer bi svaki izlazak na izbore podrazumevao i uvek neugodni cenzus od tri odsto. 
Na drugoj strani, za tehničku vladu nije vam neophodno ništa. Eventualno konsultacija u nekoj od stranih ambasada. Posle toga i lideri opozicionih stranaka bi mogli na neku od egzotičnih destinacija. Naravno, o našem trošku. Red je da i oni odmore. Ipak su se naradili.

OVO NEMA NIGDE NA SVETU: OPOZICIJA PRETI VUČIĆU AKO RASPIŠE IZBORE!

N1: Analitičari misle da opozicija treba da kapitalizuje ove proteste. Mislite li da su izbori način?

Zoran Lutovac: Ne, to nije dobra procena! Leto je, manje je ljudi na ulicama, to treba raditi kad ste… pic.twitter.com/gqcZWohz1o
— Detektor laži (@LaziDetektor) July 9, 2023

Srpska jedina štiti Ustav BiH i Dejton
Od našeg stalnog dopisnika 
Banjaluka – Republika Srpska nije izvor problema, već mesto na kom se donose odluke koje pozivaju na domaći dogovor i pronalazak rešenja. U Banjaluci nisu izglasani akti o secesiji, već akti koji omogućavaju relaksaciju i koji pozivaju na dijalog i dogovor. Kao što se desilo na nedavnoj sednici dve entitetske vlade, što mi vidimo kao model odnosa za budućnost, rekao je Nenad Stevandić, predsednik Narodne skupštine Republike Srpske. On je u razgovoru za „Politiku” istakao da je već posle tri dana nakon zajedničke sednice vlada Republike Srpske i Federacije BiH došao „doprinos” saradnji naroda i entiteta i od strane Kancelarije visokog predstavnika (OHR).
„Oni su svoje sporne odluke doneli svega tri dana posle sednice na kojoj su započeti domaći dogovori. To sve objašnjava. Ne dozvoljavaju da se sami dogovorimo. Ne odgovara im da se priča o investicijama, o povratku mladih, zapošljavanju i rastu BDP-a”, rekao je on. Govoreći o podeli državne imovine, podsetio je da su jedine granice koje su nacrtane posle Drugog svetskog rata one koje su podelile entitete u BiH. „Te granice su plod međunarodnog ugovora. Šta one dele ako već nisu međudržavne granice? Pa dele imovinu entiteta! Stoga pokušaj osporavanja imovine Republike Srpske u stvari predstavlja svesno izazivanje krize i sukoba.”
 
Utisak je da BiH ulazi u ozbiljnu krizu. Skupština je usvojila dva zakona i njima odbacila odluke visokog predstavnika i Ustavnog suda BiH. Oba zakona suspendovao je Kristijan Šmit. Šta je Srpsku opredelilo na ove korake? 
Nesporno je da je visoki predstavnik generator sukoba i nesporazuma u BiH. To proističe iz činjenice da on nema legalno imenovanje. Po relevantnim rezolucijama SB UN, BiH je bez visokog predstavnika. Jake zemlje, koje ne zavise mnogo od SB UN, progurale su da Šmit sedne u kancelariju visokog predstavnika bez obzira na to što nema legalitet. Zato imamo stvaranje cikličnih krugova krize. Takođe, Ustavni sud BiH je jedina institucija koja ne počiva na dejtonskim principima – konsenzusu dva entiteta i tri naroda. Tamo dominiraju tri stranca, koji zajedno s dva Bošnjaka preglasavaju Srbe i Hrvate. To je izvor svih problema. Sve što je i ranije radila Narodna skupština RS bila je reakcija na odluke koje donose ove institucije. Neverovatno je da Bošnjaci ne žele da imaju još jednog Bošnjaka u Ustavnom sudu, već nastoje da tamo ostane Nemac ili Albanac. To je za nas znak da se sa BiH upravlja spolja, a za druge nada da će strane sudije, kao u ratu strani avioni, doneti prednost Bošnjacima.
 
Odluke Skupštine RS nailaze na ozbiljnu ljutnju na Zapadu. 
Mi moramo ostati jedinstveni i uporni, ne sme biti pukotina među Srbima. Moramo sačuvati odlične odnose sa Srbijom i svoju neutralnost. Imamo otvorene sve komunikacijske kanale, čak i sa zemljama koje nas stalno kritikuju. Mi ćemo nastaviti da nudimo rešenja, koja će uvek biti zasnovana na dejtonskim principima, a to znači da nijedna odluka ne sme da bude doneta preglasavanjem, bez saglasnosti dva naroda i dva entiteta. A upravo su to radili visoki predstavnik i Ustavni sud BiH. Mi to razumemo kao nastojanje da se ovde provociraju krize i sukobi. Na to reagujemo pametno i nećemo dozvoliti da budemo okrivljeni za ono što je neko drugi smislio.
 
Da li je nametanje model po kom dugoročno može disati BiH? 
Ne, naprotiv, to je potpuno glupo, jer u BiH je već ispod 1,5 miliona Bošnjaka, oko milion Srba i manje od pola miliona Hrvata. Niko nikog tu ne može da nadjača i ugrozi. Mogu samo da se stvaraju nepotrebne krize. Razumem frustraciju Bošnjaka zbog percepcije da samo oni nemaju svoju državu. Zato postoji neki prikriveni cilj da se preko geopolitičke osovine – koju ovde drže Amerikanci i Britanci, posredstvom OHR-a i stranih sudija – isposluje neka supremacija Bošnjaka. Ali to ne može i neće ići preko leđa druga dva naroda i može samo silom da se desi. To ne žele ni Hrvati, koji su u zadnje vreme bili zavisni od Srba, i čiju smo poziciju štitili samo zato da ne bismo mi došli na red, a ne zato što smo u ljubavi s onima koji često pokazuju proustaške stavove. Srpska nije osnovana voljom tih sila koji sada rade protiv nje, ali je od njih prihvaćena kao neminovnost. Ipak se nadležnosti Srpske stalno tope i ako se to nastavi biće kao da je nismo ni stvorili i zato je reakcija RS tako odlučna.
 
Dakle, sem brige za državnu imovinu, korake Srpske uslovila je akumulacija nezadovoljstva. Ipak stižu upozorenja. 
Sva briga kojom Dodika žele da predstave kao figuru koja krši Dejtonski sporazum i ustavni poredak velika je laž. Dodik ima poseban stil, ali on je samo alibi da se dovrši posao obesmišljavanja i obezvlašćivanja RS. Manji deo opozicije to ne razume. Pa još daju podsticaj alibiju međunarodnog faktora. Dodik ima veliki politički kapacitet i vuče najveći broj konaca. Ali to je stvar koja pripada političkom spektru. U pravnom spektru ni Dodik ni RS nikada nisu doneli odluke o disoluciji. Nijedna institucija RS nije donela odluku o otcepljenju. Naše odluke treba pažljivo čitati. Mi u njima tražimo da se izaberu sudije Ustavnog suda BiH, jer je tako predviđeno. Ali volje za to nema kod Bošnjaka koji te sudije mogu da koriste za atak na RS. I zato smo tu gde jesmo. Što se imovine RS tiče, kada smo 2012. potpisivali ugovor s nemačkom kompanijom u vezi s izgradnjom energetskih objekata – isti ovaj kakav sad imamo sa Srbijom, jer su Nemci odustali – tada Ustavni sud nije problematizovao imovinu. Nije smeo protiv stranaca, niti su federalni partneri vikali da ne možemo bez njihove saglasnosti. U pozadini je srbofobija, a ne zajednički razvoj.
 
Dakle, odgovornost za krizu smeštate pre svega u Sarajevo i kod međunarodnih predstavnika. 
Pogledajte, na 9. januar su ranije dolazili svi. Sve do momenta kada su stranci odlučili da izazovu krizu. Nakon što su Dan RS proglasili neustavnim, počinje kriza, a mi počinjemo još žešće da ga slavimo. Svetosavska nagrada je takođe problematizovana od Bošnjaka, ali je Ustavni sud odlučio da ona nije uvredljiva. Taj sud je ušao u formu da deli srpske svece. Da procenjuje koji svetac vređa interese bošnjačkog naroda. Pa ih valjda Sveti Sava ne vređa, jer je Srbin, a Sveti Stefan, ipak, vređa. Oni su se upustili i u meritum verskog, društvenog, običajnog i potpuno polupali lončiće.
 
Da li RS nastupa jedinstveno u aktuelnoj krizi? 
Kao osnivač SDS-a i iz kog sam izašao u vreme čudne nacionalne politike u najvećoj stranci opozicije, mogu samo da skinem kapu za poslednje stavove i da kažem da se ta partija ponaša državotvorno. Nadam se da će tako i ostati. Trenutno, SDS je stranka opozicije koja razume razliku između vlasti i države.
Setite se, targetiranje Karadžića nekada je bilo isto kao aktuelno prokazivanje Dodika. Karadžića su najpre oterali u šumu, pa u zatvor, a prethodno su mu garantovali da neće biti procesuiran. Pravili su hajku kako bi od njega napravili kriminalca, lažući da je iz Prijedorske banke odneo tri miliona maraka. Želeli su stvoriti nezadovoljstvo naroda prema njemu, što nije uspelo. Ne verujem ni da će uspeti aktuelni pokušaji po istom principu. Nismo mi društvo koje drugačije živi i radi ili ima drugačije demokratske principe od nemačkog, francuskog ili švajcarskog modela. U vreme evropske cenzure u vezi s ratom u Ukrajini možemo čak reći da smo pet puta slobodniji. U Banjaluci možete da kritikujete i hvalite Putina ili Zelenskog, a u Berlinu i Parizu to ne smete. Udar na RS, sem napada na naše vrednosti, jeste udar i na demokratsko društvo.
 
Neki u poslednjim dešavanjima u RS pronalaze baš uticaj dešavanja u Ukrajini. 
Sukob u Ukrajini ima veze sa situacijom u celom svetu. Pa ima refleksije i na Balkan. Mi u tom ratu ne učestvujemo. Nepoštovanje međunarodnih ugovora je uvek generator koji dovodi do ratova. Nepoštovanje Kumanovskog sporazuma i Rezolucije 1244 izaziva krizu na KiM, jer Srbi nisu dobili svoje bezbednosne snage da ih štite. Minski sporazumi nisu poštovani dok je trajala tortura nad stanovništvom Donbasa. Ako se setimo kako se pred Drugi svetski rat raspalo Veće naroda i kako se danas ljuljaju UN, možemo da povučemo mnoge paralele. Ali mi nigde ne treba da srljamo. BiH treba da se liši ambicije za priključivanje u bilo kakve vojne asocijacije. Ali EU je odlučila da pritisne BiH da se mora opredeliti. Na svu sreću bez mišljenja Srba to se ne može desiti. Blokirali smo pristupanje NATO-u i uvođenje sankcija Rusiji. Srpska može da se ponosi kako tretira ukrajinsku manjinu, koja je ovde najbrojnija. U Prnjavoru živi nekoliko hiljada Ukrajinaca, koji imaju svoje crkve i mi želimo da niko u Srpskoj nema ikakvih problema. To je za nas čast.
 
Verujete li u neka saznanja da se razmatra smena Dodika? 
Mi smo OHR još ranije potpuno pobedili, argumentima i dokazima. Dokazali smo da su svi visoki predstavnici imenovani rezolucijama SB UN. Prezentovaćemo dokumente koji su potpisani između parafa i potpisa Dejtonskog sporazuma, sa takozvane Konferencije za implementaciju mira u Londonu – koja je ustanovila Savet za sprovođenje mira (PIK) i pozvala zvaničnim dokumentima SB UN da potvrdi prvog visokog predstavnika. Dakle, čak i kada bi Šmit smenio Dodika, mi to ne bismo objavili, jer nema legalitet. Ako nema legalitet imenovanja i njegove odluke su nelegalne. Pa kako onda da njegove odluke objavljujemo u „Službenom glasniku RS”? Ovog trenutka, Srpska je ta koja čuva pravni poredak u BiH. Sve akcije iz RS zasnovane su na pravu i to svi dobro znaju. Zato su prešli na drugu strategiju – zloupotrebu Ustavnog suda.
 
Šmit je nametnuo zakon koji inkriminiše one koji ne poštuju njegove, kao i odluke Ustavnog suda. 
Time želi da upotrebi domaće institucije za izazivanje krize. To će opet raditi nametanjem zakona. Oni koji budu prihvatili da sprovode takve zakone mogu da naprave poremećaj mira. Zato je Dodik najavio da će u Nemačkoj tužiti Šmita za lažno predstavljanje, ali i za narušavanje mira, a to je najveći zločin. Mi u RS sem pravnog poretka RS i BiH čuvamo i mir.
 
Posebnu nervozu na Zapadu izazvala je najava suspenzije ingerencije Suda i Tužilaštva BiH i agencije Sipa. 
Jedan šeik je u otporu zapadnjačkoj agresiji rekao da muslimani ne jedu svinjetinu, ali da ako treba da umru od gladi, možda i mogu da ih nateraju na to. Ako naše postojanje bude ugroženo, bićemo prinuđeni da donosimo zakone koji će imati pravni legalitet i koji će se primenjivati na teritoriji RS. A sasvim drugi zakoni će važiti u FBiH. Imaćemo praktično dve zemlje. To ne priželjkujem, već se nadam da će biti pameti u međunarodnim centrima, što uključuje i neophodnu katarzu u EU, koja ovde treba da zameni OHR. Treba da se imenuju domaće sudije i da se sprovode domaći zakoni, te da niko nikome ne koči razvoj.
 
Na osnovu čega tvrdite da se neće dozvoliti da Srbi u BiH budu svedeni na manjinu i podvrgnuti nasilju kao na KiM? 
Teroristički režim koji na KiM ugrožava Srbe često pominje Srpsku, što je za nas veliko priznanje. Kada tvrde da neće dozvoliti RS na KiM, to je potvrda da je Srpska toliko etablirana da joj se ni ćošak ne može odbiti. Niko sem naše skupštine neće donosi odluke u ime nas, niti će imenovati gradonačelnike u ime naših građana tako što će da raspisuje izbore i sa dva-tri odsto izlaznosi priznaje njihove rezultate. A mnogi u Sarajevu bi to voleli. U RS postoje dva veća naselja sa Bošnjacima, Kozarac i Janja, koja uživaju svu našu pažnju, prava i ljubav. Ipak, BiH iz devedesetih i danas nije ista. U Sarajevu nema Srba, svi gradovi su monoetnički u oba entiteta, uz izuzetke Drvara, Glamoča, Grahova i Petrovca u FBiH. Izmaštana multietnička priča je samo lažni građanski model za konačnu supremaciju Bošnjaka.

Bajden: Saudijska Arabija i Izrael daleko su od sporazuma o normalizaciji odnosa
Izrael i Saudijska Arabija su daleko od sporazuma o normalizaciji koji bi uključivao sporazum o odbrani i američki civilni nuklearni program, rekao je predsednik SAD Džozef Bajden u intervjuu za Si-En-En.
Američki zvaničnici su posredovali u pokušaju da postignu dogovor o normalizaciji odnosa između dve zemlje, podseća Rojters.
„Daleko smo odatle. Imamo o mnogo čemu da razgovaramo”, rekao je Bajden.
Izraelski ministar energetike Izrael Kac je prošlog meseca izrazio protivljenje ideji da Saudijska Arabija razvija civilni nuklearni program kao deo bilo kakvog uspostavljanja odnosa između dve zemlje posredstvom SAD.
Bajden je ukazao na odluku Saudijske Arabije, uoči njegove posete kraljevstvu prošlog leta, da otvori svoj vazdušni prostor za sve avio-prevoznike, otvarajući put za više preleta ka i iz Izraela, prenosi Tanjug.

Bajden otputovao na evropsku turneju, posetiće Britaniju, Litvaniju i Finsku
Predsednik SAD Džozef Bajden otputovao je danas na evropsku turneju tokom koje će posetiti Veliku Britaniju, Litvaniju i Finsku, javlja Rojters.
Bajden će večeras stići u London, a narednog dana će se sresti sa britanskim kraljem Čarlsom III, prvi put od kada je krunisan.
On će razgovarati i sa britanskim premijerom Rišijem Sunakom u Dauning stritu.
Sledeća poseta je samit NATO u Viljnusu, u Litvaniji.
Bajden će provesti dva dana u glavnom gradu Litvanije, koja je domaćin godišnjeg samita NATO.
On ćee učestvovati na sastancima sa liderima i održati govor na Univerzitetu u Viljnusu.
Konačna stanica je Helsinki, gde se očekuje da će Bajden u četvrtak proslaviti proširenje NATO sa Finskom kao najnovijom članicom alijanse.
Ova nordijska zemlja je u aprilu postala 31. članica NATO.
Bajdenov savetnik za nacionalnu bezbednost Džejk Saliven rekao je da će Bajdenovo putovanje „pokazati predsednikovo vođstvo na svetskoj sceni”, navodi AP, prenosi Tanjug.

Kolaps u saobraćaju, poplavljene kuće, voda izbijala iz kanalizacije
Pljusak koji je od ranog jutra bez prestanka tukao Beograd, zasipajući kvadratni metar sa pedesetak litara vode, stvorio je „jezera” širom grada, izazvao saobraćajni kolaps na više mesta i otežao prilaz Kliničkom centru. Poplavljena su dvorišta pedesetak kuća u Kumodražu i četrdesetak domova u Grockoj, a možda se najveća pretnja tek sprema, i to Obrenovcu, gde se pred zaključenje ovog izdanja očekivala najžešća borba sa poplavnim talasom koji je naraslom Kolubarom stizao od Valjeva. Evakuisani su jedno dete i četiri odrasle osobe iz mirijevskog vrtića u Mokroluškoj ulici, a tri deteta i majka iz Dražnja kod Grocke… 
Vanredna odbrana od poplava prvo je proglašena u Grockoj, gde je opet nabujao Begaljički potok, a kasnije i vanredna situacija u opštini. Nivo vodotoka je svakog sata rastao po desetak centimetara, svi mostovi preko potoka ubrzo su poplavljeni, pa su vatrogasci blokirali prilazne puteve a u pomoć su došle i jedinice vojske.
– Begaljički potok je dubok desetak centimetara i širok oko metar. Zbog obilne kiše i nagomilanog otpada za nekoliko časova dostigao je dubinu od oko jednog metra i razlio se širinom od dvadesetak metara – objašnjava Rade Milošević, načelnik Sektora za vanredne situacije u Beogradu.
Voda sa Begaljičkog brda slila se na put Dražanj – Umka i potopila ga, rekao je Stefan Dilberović, zamenik predsednika skupštine opštine Grocka. Bujica je zarobila automobil, iz kojeg su putnici izašli na vreme, ali je Dražanj ostao odsečen od Grocke.
– Pokušali smo da obuzdamo Begaljički potok, postavili više od 500 vreća sa peskom, ali ih je voda odnela. U polovini naselja Begaljica je isključena struja – objasnila je Jasna Mandić, zamenik predsednika opštine.
Na teritoriji Grocke problema je bilo i u Umčarima, gde se izlila reka Ralja, a Bolečica je zapretila naseljima Miloševac, Boleč i Vinča.
Nevolje su stigle i do rubnih delova Čukarice, gde se u Velikoj Moštanici izlio Doljanski potok pa je voda ušla u dvorišta i poplavila prizemlja desetak kuća. Izlila se i Barička reka.
I pedesetak kuća u Kumodražu je „zaplivalo”. Izlivala se i kanalizacija. Zemunski kej se na nekoliko sati našao pod vodom, koju crpna stanica nije mogla da primi. Voda je blokirala i autoput kod Hitne pomoći u pravcu ka Šidu, kao i deo autoputa ispod Autokomande. Problema je bilo u Medakoviću tri kod okretnice trolejbusa, u naselju Braće Jerković, na ulasku u Terazijski tunel, deo Surčinskog puta se pretvorio u jezero, kao i pojedine ulice u naselju Veljko Vlahović, u Mirijevu, na Dušanovcu, Miljakovcu... Nije bilo dela grada koji nije pogođen vodom. U jednom danu je palo kiše jedva nešto manje nego što inače prosečno padne u toku maja.
– Najveći zastoji u saobraćaju bili su u Glavnoj ulici, Ugrinovačkoj i Cara Dušana, na Zrenjaninskom i Smederevskom putu, Pančevačkom mostu u delu od Mokrog Luga ka centru grada – nabrajali su u taksi udruženjima.
Zbog ogromnih količina kišnice koja je prodrla u jedan broj trafo-stanica, struju nekoliko časova nisu imali žitelji delova Vračara, Palilule, Zemuna i Novog Beograda.
----------------------------------------------
Kolubara ugrožava Obrenovac
Kuće ugrožene u Grockoj nalaze se u delu koji nije zaštićen nasipima i predviđen je da primi vodu kad reke narastu i izliju se, kažu u „Beogradvodama”. Plavljenje njiva i dvorišta kuća u nebranjenim delovima pojasa uz Kolubaru već je po podne delovalo neizbežno. U Valjevu je reka do podneva za 23 centimetra već premašila granicu na kojoj se proglašava vanredna odbrana od poplava. U „Beogradvodama” su uveravali da su džakovi sa peskom, mehanizacija i ljudstvo raspoređeni na svim tačkama u obrenovačkoj opštini kako bi se postarali da ne popuste nasipi pred delovima područja predviđenim za odbranu od poplava. Uz sve mere predostrožnosti, očekuje se da ipak bude gusto.
----------------------------------------------
U Beogradu škole neće raditi u četvrtak i petak
BEOGRAD – Osnovne i srednje škole na teritoriji Beograda neće raditi u četvrtak i petak zbog izuzetno teške situacije na teritoriji grada koja je prouzrokovana obilnim padavinama, saopštila je večeras Služba za informisanje.
Kako se navodi, Štab za vanredne situacije grada Beograda doneo je odluku, na predlog gradskog sekretara za obrazovanje i dečiju zaštitu grada Beograda Snežane Đurić, da osnovne i srednje škole na teritoriji grada Beograda ne rade u četvrtak 15. maja i petak, 16. maja.
Ova odluka je doneta zbog izuzetno teške situacije na teritoriji grada Beograda koja je prouzrokovana obilnim padavinama koje će, prema procenama nadležnih, trajati naredna dva dana. Vanredne vremenske prilike izazvale su poplave u većem broju beogradskih opština usled čega je došlo do poremećaja u saobraćaju, skraćene su pojedine autobuske linije, a određen broj škola prokišnjava.
U takvoj situaciji, ova odluka se donosi kako bi se osigurala bezbednost dece na teritoriji grada Beograda.
Gradski sekretarijat za obrazovanje i dečiju zaštitu naknadno će obavestiti škole kako će nadoknaditi časove koji se neće održati naredna dva dana, navodi se u saopštenju.

Strah od dalekovoda ostao nad Vinčom
Intervencijom policije okončana je petodnevna blokada gradske deponije u Vinči, ali žitelji ovog sela i susednog naselja Radmilovac najavljuju nastavak protesta. Smatraju da njihov strah od zračenja dalekovoda iz EMS-ovog projekta „Beograd 20”, koji bi trebalo da budu postavljeni iznad njihovih domova, ima realno utemeljenje. Glavni argument su im preporuke koje je u vezi sa ovom oblašću dao CERN (Evropski projekat za nuklearna istraživanja), najveći centar za istraživanje elementarnih čestica.
– Ne bismo preduzeli blokadu ulaza u gradsku deponiju na osnovu paušalnih procena. Posebno smo zabrinuti što se dvorište škole „Nikola Tesla”, koju pohađa 2.300 osnovaca, nalazi nedaleko od linije gde bi trebalo da budu postavljeni vodovi – ističe Dejan Milovanović, jedan od učesnika protesta iz Radmilovca.
On tvrdi da se u poslednjih nekoliko dana, otkada je deponija bila blokirana a problem dospeo u javnost, okupljenima obratilo više stručnjaka i da je protest nastavljen posle konsultacija sa njima.
– Pozivamo predstavnike države zadužene za ovaj projekat da se rizik od štetnog polja koje emituju dalekovodi proceni u saradnji sa nezavisnim institucijama i ekspertima, a ne samo onim ustanovama pod kontrolom republike – apeluje Milovanović.
Predstavnici „Elektromreže Srbije” tvrde da su primenjeni najviši standardi bezbednosti, a da će kablovi dalekovoda biti čak 10 metara viši nego što nalaže regulativa EU. Takođe naglašavaju da nema nikakve opasnosti po zdravlje žitelja kuća ispod stubova, kao ni đaka i dece u obližnja dva vrtića.
Aleksandar Pavlović, rukovodilac ovlašćene laboratorije za ispitivanje nejonizujućeg zračenja Instituta „Nikola Tesla”, kaže da je proučio studiju o uticaju zračenja dalekovoda na životnu sredinu, koju je prema nalogu EMS-a uradio „Elektroistok projektni biro”, koji je i projektovao vodove.
– Ivica školskog dvorišta je na oko 50 metara od dalekovoda, a škola i učionice su još udaljenije. Uz ostale parametre, poput napona i vazdušnih struja, vrednosti zračenja su zanemarljive. Za školu i vrtiće mogu sa stoprocentnom sigurnošću da tvrdim da su bezbedni. Što se tiče kuća, svaka zahteva posebnu analizu, koju nismo radili – istakao je Pavlović.
Ovu oblast reguliše Zakon o zaštiti od nejonizujućeg zračenja i još šest pravilnika, a naša regulativa dva i po puta je oštrija nego što nalažu preporuke Evropske unije.
– Strah od nejonizujućeg zračenja postoji i u državama EU, ali se u najvećem broju slučajeva radi o neosnovanoj zabrinutosti – navodi Pavlović.
I dr Srđan Borjanović iz Instituta za medicinu rada Srbije „Dr Dragomir Karajović”, kaže da ne postoje dokazi o štetnom dejstvu nejonizujućeg zračenja na zdravlje ljudi.
– Istina je da postoje naučni radovi koji upozoravaju na opasnost od malignih bolesti kod ljudi koji žive u blizini visokonaponskih dalekovoda. Ali, istraživanja nisu potvrdila uzročno-posledičnu vezu između nejonizujućeg zračenja i obolevanja od karcinoma – kaže dr Borjanović.
--------------------------------------------------------------------------------
Nelegalne kuće zakon ne štiti od zračenja
Aleksandar Pavlović ističe da se podzakonski akti koji se tiču zaštite stanovništva od nejonizujućeg zračenja ne odnose na vlasnike koji su kuće sagradili na trasi koja je predviđena za izgradnju dalekovoda.
Na potesu Ritopek – Leštani – Vinča na trasi dalekovoda ima 42 nelegalno izgrađene kuće, kaže Biljana Guberinić, načelnica odeljenja za urbanizam opštine Grocka. Ali, osim njih, postoji i sedam objekata čiji vlasnici imaju građevinske dozvole, koje za tu lokaciju praktično nisu mogli da dobiju od kada je 1986. zemljište namenjeno za stubove dalekovoda. 
– To je bio previd, jer pre desetak godina kada su izdate dozvole nisu postojali digitalizovani planovi. Ne znam da li su se vlasnici žalili. Moj posao nije da procenjujem hoće li biti obeštećeni – istakla je Guberinićeva.
--------------------------------------------------------------------------------
Trafo u Mirijevu za stabilni strujni tok
Trafo stanica od 400 kilovolta, kakva će biti „Beograd 20” u Mirijevu, u prestonici postoji samo u Leštanima, dok ih u Srbiji ima 17. Reč je o trafo stanicama najjače snage u Evropi, ne računajući Rusiju.
Trafo „Beograd 20” deo je Transbalkanskog koridora za prenos električne energije koji je elektroenergetski pandan gasovodu „Južni tok”. Kada za 18 meseci proradi, obezbediće dugoročnu elektroenergetsku sigurnost republike i glavnog grada, zbog čega se i tretira kao projekat od najvećeg javnog značaja.

Pod košem robot još nije dorastao čoveku
„Robot je u formi, ne maši koš”, u pauzi između dva šuta komentariše jedan od posetilaca 58. Sajma tehnike, koji se osmelio da „podeli megdan” sa visokotehnološkim protivnikom. Iza njega, nadmetanje kibicuje poveća grupa znatiželjnika, a oni skloni klađenju savetuju da bi sve pare trebalo staviti na mehaničku ruku robota košarkaša. A da je klađenje hazardna igra, pokazalo se kada je u halu stigao prvotimac KK „Partizan” i reprezentativac Letonije Davis Bertrans. U tri odigrane partije, crno-beli krilni centar slavio je – dva puta!
Osim atraktivnog, ali ne i nepobedivog robota košarkaša, u postavci smeštenoj u hali 1 Beogradskog sajma jesu i mašine koje „štancuju” plastične saksije, čaše, flaše i slične predmete. Sistemi opremljeni laserima, kotlovi, osavremenjena metaloglodačka aparatura upotpunjuju sliku iz postrojenja budućnosti pod kupolom.
„Farbički krug” 21. veka zahvata i susednu halu 4, gde pažnju privlače najmoderniji softverski za održavanje odžaka i ventilacionih sistema. Grejanje i klimatizacija jedna su od tematskih celina manifestacije: u ponudi su standardne i ekološke peći, oprema za kotlarnice i instrumenti koji detektuju prisustvo gasa i drugih zapaljivih materijala u prostorijama.

(Foto Tanjug)
Kutak Sajma tehnike rezervisan je za stručni program, uz nacionalne izložbe Češke i Slovenije i promociju „Ruskih železnica”, koje su izložile makete najnovijih lokomotiva. Gosti manifestacije su i naučne institucije i republičke ustanove, a među adutima u ovom odeljku je novi civilni avion domaće proizvodnje koji se realizuje u sklopu programa „Biznis inkubator”.
– Reč je malom modelu pod nazivom „skaj vulf” – dvosedu sa propelerom. Prvi primerak trebalo da nastane u roku od godinu dana. Ova letelica rađena je po modelu vazdušnih taksija koji će u budućnosti biti sve zastupljeniji. Projekat već promovišemo i u inostranstvu, a avion će biti sklapan u proizvodnom pogonu u Krnjači – kažu na štandu „Biznis inkubatora”, gde su osim „skaj vulfa” predstavili novi uređaj za merenje moždanih talasa, namenjen prevenciji šloga,i najnoviji „stroberi” solarni punjač za mobilne telefone i slične baterije.
------------------------------------------------------------------------------
„Korak u budućnost”
Slogan ovogodišnjeg Sajma tehnike i tehničkih dostignuća jeste „Korak u budućnost”, a manifestaciju je otvorio Rasim Ljajić, potpredsednik vlade i ministar trgovine, turizma i telekomunikacija. Sajam traje do petka, a učestvuje više od 500 izlagača iz Srbije i još 17 država. Zastupljeno je oko 100 tehnoloških inovacija. Prvi put se uz ovu manifestaciju održava i specijalizovan prateći salon poslovne primene informaciono-komunikacionih tehnologija – „Bizit”.
Radno vreme Sajma tehnike je od 10 do 18 sati. Pojedinačna ulaznica košta 300 dinara, za organizovane grupe cena je 200 po osobi, a za đake i studente stručnih tehničkih škola 150 dinara.
------------------------------------------------------------------------------
Centralni registar energetskih pasoša
Centralni registar energetskih pasoša (DMS), jedinstvena baza podataka o energetskim karakteristikama građevinskih objekata u Srbiji, pušten je juče u rad na Sajmu tehnike. Tako je naša zemlja postala jedna od prvih u Evropi koja je na ovaj način usavršila energetsku efikasnost.
U sistem DMS uključeni su svi energetski pasoši koje odobri Ministarstvo građevinarstva.
– Registar je još u probnoj fazi, a od jeseni bi trebalo da počnemo sa obaveznom primenom, kada neće moći da se izdaju energetski pasoši objekata, dok se prethodno ne unesu podaci u ovu bazu – kaže šefica odeljenja za energetsku efikasnost Ministarstva energetike Antonela Solujić.

Nemci žele deo „Trajalove“ fabrike pneumatika
Kruševac – Rukovodstvo Hemijsko-gumarske industrije „Trajal korporacija“, koja se od 30. aprila ove godine nalazi u procesu restrukturisanja, započelo je juče razmatranje ponude nemačke holdinga „Hamerlin“, date dan ranije, za kupovinu jednog segmenta Fabrike teretne pneumatike, tj. linije za proizvodnju guma za teretna vozila. S obzirom na činjenicu da „Trajal“, posle prodaje Fabrike auto-guma američkoj kompaniji „Kuper tajers“, od 17. januara 2012. godine, u svom sastavu ima četiri fabrike i ponudu za tržište gumarskih proizvoda, zaštitnih sredstava i eksploziva, rukovodstvo će temeljno izučiti nemačku ponudu, na koju, za sada, niko nema komentar.
Generalni direktor „Trajal korporacije“ Miloš Nenezić kaže da su predstavnicima nemačke kompanije detaljno prezentirali proizvodne, tj. tehničko-tehnološke i kadrovske potencijale, predstavili tržišne mogućnosti i finansijsko stanje, da je sa predstavnicima ponuđača upriličen i razgovor u Skupštini grada, sa gradonačelnikom Dragim Nestorovićem i predstavnicima gradske uprave, ali da je rano za bilo kakvo izjašnjavanje.
– Prodaja „Trajala“ u delovima, kao i prodaja jednog dela jedne od četiri fabrike u sastavu ove korporacije, ozbiljno je pitanje, koje traži sveobuhvatno izučavanje. Važno je da je ovo dobar početak u uspostavljanju veza sa potencijalnim strateškim partnerima. Predstavnici nemačke kompanije su se uverili da je oprema Fabrike teretnih pneumatika u funkcionalnom stanju i da ima dobru informatičku bazu. Dobili smo sertifikate, tako da radimo po svim evropskim normama i standardima, a izvozimo u zemlje Evropske unije, zemlje u našem okruženju, Rusiju, Litvaniju... Radimo na povećanju kapaciteta u Fabrici teretnih pneumatika, tako da ćemo za nekoliko meseci umesto 20 tona guma dnevno proizvoditi 30, što je znatno uvećanje – kaže za „Politiku“ Miloš Nenezić.
Fabrika teretnih pneumatika trenutno ima 333 radnika. U sve četiri „Trajalove“ fabrike upošljeno je 1.605 radnika (Fabrika teretnih pneumatika, Fabrika zaštitnih sredstava, Fabrika detonita i pirotehničkih sredstava i Fabrika guma za dvotočkaše).
Na osnovu tenderske kupovine, od 17. novembra 2006. vlasnik „Trajal korporacije“ bila je bugarska kompanija „Brikel EAD“, ali je ugovor raskinut 9. decembra 2013. zbog neizvršavanja ugovornih obaveza. U „Trajalu“ je ovih dana pravo mobilno stanje, kako bi se period restrukturisanja iskoristio na najbolji mogući način za rešavanje problema koji su se gomilali poslednjih nekoliko godina.

Gradonačelnik Kraljeva „otkucavao” radnike
Kraljevo – U skladu sa, kako to i u zvaničnom izveštaju piše, „nastupom novog političkog doba društvenih reformi“, u Kraljevu se počelo od vrha. Okreće se list, uvodi se red, rad i disciplina najpre, kako gradonačelnik Dragan Jovanović reče, „treba počistiti iza svog praga“. Zbog toga je 12. maja ove godine poranio, stigao pre svih u zgradu gradske uprave, naredio zaključavanje sporednih ulaza i na glavnim vratima svakom zaposlenom poželeo „dobro jutro“. O ovoj „dobrodošlici“ zapisnik je vodila Jelena Bekčić, zamenik načelnika gradske uprave i evidentirala: od 265 radnika njih 41 je zakasnilo na posao. Neko je stigao posle sedam sati i tri minuta, neko pet, a poneko se, baš, uspavao. Za one koji su kasnili do pet minuta, a bilo ih je dvoje, usledila je usmena opomena gradonačelnika, oni koji su kasnili od pet do 15 minuta, njih 33, opomenuti su pismeno, a pet spavalica vraćeno je tog dana kući, a ostali su bez dnevnica i protiv njih će biti pokrenut disciplinski postupak. Utvrđeno je da su kasnila čak i tri načelnika odeljenja.
Iako u zgradi postoje portiri i elektronska evidencija dolaska i odlaska službenika, gradonačelnik Jovanović je želeo lično da disciplinuje službenike. Bilo je tu i pomalo smešnih događanja.– Dobro jutro, koleginice, kasnite 15 minuta na posao?
– Ne, ja sam već bila, nego sam odmah, hitno izašla. Evo kartice, tu piše. Rekla sam vam i dobro jutro.
I, taman je gradonačelnik, inače matematičar po profesiji, pomislio da je trenutno, možda, bio zamišljen i odsutan, ali sa iskustvom profesora i đačkih vragolija priupita:
– A, gde ste izašli, na koja vrata?– Tamo, gde ulaze zaposleni u Raškom okrugu.
– E, niste mogli, sem ako ste ’tica. Jer, bila su zaključana.
– Dobro, moram da priznam, koleginica mi je otkucala karticu...
Onda je neuspešna „prevarantkinja“ vraćena kući a, kako doznajemo, biće još ovakvih kontrola. Dabome, ne zna se kada će. Proveravaće se i kada su i koliko gradski službenici na dnevnom odmoru za doručak, koliko službeno a koliko privatno odsustvuju iz kancelarija tokom radnog vremena.
Tako je sada u gradskoj upravi, a koliko sutra, objasnio nam je gradonačelnik Jovanović, slične mere biće preduzete i u gradskim javnim preduzećima.
Planirano je i još niz disciplinskih i domaćinskih mera. Striktno će se poštovati kodeks oblačenja i ponašanja zaposlenih, biće stroge provere opravdanosti putovanja, smanjenja dnevnica, prekovremeni rad biće plaćen slobodnim danima... A, kako u zvaničnom dokumentu piše, gradska uprava nije kafana u kojoj se piju razne vrste kafa i sokova po narudžbini pa tako ubuduće neće biti besplatnog osvežavanja. Lica koja ovde nisu zaposlena, makar i lokalni politički faktori, neće više moći da koriste ovdašnje kancelarije. Tako će uskoro bez besplatnih kafa i kancelarije ostati i lider jedne partije, uprkos činjenici da je ovde u koaliciji sa SNS-om.
Kada je reč o poboljšanju kvaliteta i efikasnosti rada državnih službenika, gradonačelnik je najavio niz planiranih organizacionih promena u gradskoj upravi, tehničkih poboljšanja i striktne kontrole kvaliteta rada. A „sve u cilju reformi, ekonomskog oporavka i privlačenja investitora“. Posebno u oblasti privrede i zapošljavanja, „ideja vodilja će biti ekspoze premijera Aleksandra Vučića“... To i piše u dokumentu o ovim disciplinskim i organizacionim merama, a ovi prvi potezi u praksi će, zasigurno, izazvati različite komentare.

„Stilske vežbe” u „Ginisu”
„Volim da razmenim energiju sa beogradskom publikom. Bio sam ovde i pre godinu-dve dana. To me posebno nadahnjuje. Ovog puta dolazimo sa predstavom „Stilske vežbe” sa kojom smo igrajući je iz godine u godinu naprosto ostarili. Fenomenu dugovečnosti koji prati ovu predstavu dodao bih da je mlada publika sve više i više gleda i uživa u našem scenskom nastupu”, kaže legendarni zagrebački glumac Pero Kvrgić, koji će se u petak uveče, 16. maja u 19.30 časova sa svojom partnerkom Lelom Margitić gostovati na velikoj sceni Narodnog pozorišta u Beogradu sa duodramom „Stilske vežbe”, po tekstu Rejmonda Kenoa i u režiji Tomislava Radića, a zahvaljujući sporazumu koji je 19. februara potpisala uprava kuće i produkcija „Nju koncept”.
Predstava„Stilske vežbe” sa glumačkim tandemom Kvrgić–Margitić premijerno je izvedena davnog 19. januara 1968. godine u zagrebačkom Teatru ITD i od tada je neprekidno na repertoaru. Reč je, o jednoj običnoj zgodi iz svakodnevnog života koja u tumačenju izvrsnih Pera Kvrgića i Lele Margitić, na dvadesetak različitih načina postaje vrhunska komedija, burleska koja oduševljava, mami salve i salve smeha, te oduševljava glumačkom virtuoznošću.
Ovo jedinstveno scensko ostvarenje oborilo je sve hrvatske rekorde i ušlo je u Ginisovu knjigu rekorda kao najdugovečnija predstava na svetu sa istom glumačkom podelom.
„Gostovali smo tako sa ’Stilskim vežbama’ pre nekoliko sezona na jednoj ambijentalnoj sceni. U izvesnom trenutku na bini se odnekud pojavio jedan pas. Zastao je na trenutak i počeo da nas sluša. Zatim se okrenuo prema publici kao da se čudi zašto se ljudi smeju. Posle nekoliko trenutaka taj isti pas mirno je otišao sa scene i vratio se u društvu sa svojim drugom psom i nastavio u društvu da nas gleda”, priča Kvrgić.
Rođen 1927. godine u Moravcima u Gorskom Kotaru neumorni Pero Kvrgić glumom je počeo da se bavi sa 17 godina u partizanskim družinama u Glini i Topuskom. Tokom duge i bogate karijere glumio je u gotovo svim većim hrvatskim pozorištima, a iza sebe ima preko 200 ostvarenih uloga, počev od Joneskovih „Stolica” preko Držićevog „Dunda Maroja” do Marinkovićeve „Glorije”... Ipak, kaže, da nije postao glumac bio bi lekar i lečio bi ljude. Ovako, kako kaže: „Celog života leči njihove duše”.
„Gluma je u neku ruku javna usamljenost jer je za tu vrstu umetnosti potreba koncentracija: da čovek jednostavno bude sam sa sobom, ali i sa partnerom. Desi mi se, naravno, da mi na sceni na trenutak nedostaje teksta, da ga zaboravim. Onda se snalazim kako znam i umem. Izmenim neku rečenicu, nešto izmaštam, iskonstruišem, ili mi jednostavno partnerka došapne neku rečenicu”, kaže naš sagovornik.
Pero Kvrgić mnogo toga pamti, mnogo toga je, kaže, doživeo i preživeo. U svoje rodne Moravce, međutim i ne odlazi, jednostavno prođe pored njih jer tamo više nema nikoga i naravno, kaže: „Žao mi je zbog toga”. I priča kakva je sudbina glumca danas:
„Ima dobrih stvari koje prate mladog glumca, ali mi se čini i da je dramski umetnik danas u službi reditelja. I u neku ruku ne postoji gluma nego postoji projekat. Glumac je u izvesnoj meri žrtva reditelja. Međutim ima dobrih predstava, a spoj glume i politike je čini se opšta pojava. Međutim, ja bežim od nje. Radim na glumi koja nema veze sa politikom, ali politika se uvlači u glumu na drugačiji način”, objašnjava Kvrgić.

Dvorska sapunska opera
Kan – Čuveni američki producent i mađioničarski vešt distributer, Harvi Vajnstin, baš ume da oko svakog svog filma napravi maksimalnu marketinšku intrigu. U danu svečanog otvaranja 67. Kanskog festivala sa „Grejs od Monaka” Olivijea Daana, glavna tema nije bio dolazak zvezde Nikol Kidman, koja je u ovom filmu „reinkarnirala” Grejs Keli, već to da li će se Vajnstin pojaviti na crvenom tepihu ili ne, s obzirom na dobro poznatu istoriju „razmimoilaženja” američkih i francuskih koproducenata, tokom procesa montaže u izradi finalne verzije ovog proizvoda unapred „prenaduvanih” kontroverzi.
U trenutku slanja ove prve kanske priče (tik posle jutarnje novinarske projekcije) rasplet tog lažnog „slučaja Vajnstin” još nije poznat, ali jeste poznat rezultat fikcijske bajke o princezi u zlatnom kavezu. Daanova „Grejs od Monaka” jeste raskošna dvorska sapunska opera koja će uprkos svemu imati komercijalne efekte i na američkom i na evropskom bioskopskom tržištu, a čini se ponajviše na televizijskim ekranima. U svakom slučaju, turistička ponuda Kneževine Monako može od svega ovoga imati samo koristi.
Već na najavnoj špici naglašeno je da je film proizvod fikcije autora, a ne istinska, dokumentaristička rekonstrukcija života legendarne holivudske glumice i to onog dela života kada je u najpotpunijem smislu ostvarila američki san, postavši princeza stare evropske Kneževine Monako. Udajom za princa Renijea III od Monaka Grejs Keli se razvela od Holivuda. Ta dva braka nikada nisu išla zajedno. Glumačko-državnička bigamija na starom evropskom dvoru nikada nije bila dozvoljena. Između ostalog, i o tome govori ovaj film u kojem je Daanov fokus na nekoliko ključnih meseci tokom 1962. godine, kada se prinčevski par, svako na svoj način, suočavao sa i sa bračnom i sa profesionalnom i sa državničkom krizom. Renije se svim raspoloživim sredstvima borio protiv namere francuskog predsednika De Gola da anektira Monako, ali i protiv izdaje unutar sopstvene porodice, a Grejs Keli za prihvatanje od strane stanovnika kneževine, ali i sa svojim unutrašnjim demonima (nerešeni odnosi sa ocem i majkom), sa izazovom povratka Holivudu (Alfred Hičkok joj nudi ulogu Marni u istoimenom filmu), a ponajviše za sopstvenu ravnopravnost i pravo na iznošenje svog slobodoumnog mišljenja. U tom smislu, scena njenog govora na čuvenom dobrotvornom balu Crvenog krsta u prisustvu De Gola i američkog državnog sekretara odbrane Maknamare, krucijalna je i katarzična.
U filmu tipičnih američkih (pre)melodramatičnih scena i „ušećereno” naivnih dijaloga ima na pretek (tu se vide Vajnstinovi prsti), Tim Rot kao Renije i nije baš neko sjajno rešenje, a Nikol Kidman ipak nema onu mističnu harizmu i gracilnost koja je krasila Grejs Keli, koja je od princeze, majke troje dece i supruge sa državničkim veštinama načinila ulogu svog života. Ono što je Nikol Kidman uspela jeste upravo ono što je i izjavila još tokom snimanja filma, a to je da ne imitira Kelijevu, već da se maksimalno potrudi da približi njeno unutrašnje stanje duha.
Što se reditelja Olivijea Daana tiče, za razliku od „Života u ružičastom”, veoma uspešnog biografskog filma o Edit Pjaf zbog kojeg je i dobio ovu američku „šansu”, on se sada i nije proslavio. Razlozi su mnogi, ali su sigurno najbolniji oni koji se daju prepoznati u njegovoj izjavi: „Snimanje je proteklo sjajno, teškoće su nastale u montažnoj sobi. Kada se konfrontirate sa američkim distributerom kakav je Harvi Vajnstin, nema mnogo toga što biste mogli da uradite...”
I konačno, da li je ovaj i ovakav film adekvatan za svečano otvaranje Kanskog festivala? Jeste, zašto da ne. Kan je uostalom odigrao ključnu ulogu u životu Grejs Keli. Ona je svog princa i upoznala baš ovde, kada je 1955. promovisala film „Seoska devojka”, za koji je osvojila i Oskara. Već sledeće, 1956. godine, postala je njeno visočanstvo princeza Grejs od Monaka. No, zauvek će ostati zapamćena njena izjava: „Ideja o mom životu kao u bajci, bajka je sama po sebi”.
----------------------------------------------
Srpski filmovi na kanskom marketu
Na čuvenom kanskom Maršeu posvećenom filmskoj industriji, kupovini i prodaji filmova, filmska Srbija ponovo ima svoje izlagačko mestu u okviru zajedničkog štanda osam zemalja jugoistočne Evrope. Za potencijalne kupce i distributere na marketu su organizovane projekcije za filmove: „Varvari” Ivana Ikića, „Mamula” Milana Todorovića, „Mali Budo” Danila Bećkovića i „Sizif K.” Filipa Gajića.
----------------------------------------------
Danisu Tanoviću nagrada Evropske unije
Bosanskohercegovačkom reditelju Danisu Tanoviću na 67. Kanskom festivalu biće uručena nagrada „Pri medija” Evropske unije, koju će mu uručiti evropska komesarka za kulturu Andrula Vasiliu na svečanosti zakazanoj za 17. maj.
Tanović ovu nagradu, koju je osvojio za scenario novog projekta „U šta gledaš?”, deli sa svojim koscenaristom Predragom Kojovićem i producentkinjom Amrom Bakšić Čamo, a reč je o priči „o gradu, beskonačno produženog posleratnog perioda, bez heroja i vrednosti, otetih od strane korupcije i kriminala”. U svojoj izjavi Andrula Vasiliu kaže da je Tanović jedan od najboljih reditelja svoje generacije i da „scenario za njegov najnoviji filmski projekat odiše snažnim osećajem za kulturni identitet i dinamičnost.”
Danisu Tanoviću je nedavno na 15. Festivalu evropskog filma u Lečeu bila organizovana retrospektiva i uručena festivalska „Zlatna maslina” za doprinos evropskom filmu.

Mišković: Podržaćemo vladu, ali bićemo i kritični
Vlada Srbije i „Delta holding”, kao jedna od najvećih kompanija u zemlji, imaju obavezu da sarađuju kako bi srpska privreda bolje radila i tu moj lični odnos sa premijerom Vučićem i moje mišljenje o njemu nisu bitni, izjavio je Miroslav Mišković, vlasnik „Delta holdinga”.
On je na konferenciji za štampu, na kojoj su predstavljeni rezultati poslovanja ove kompanije, rekao da podržava praksu razgovora predstavnika vlade i privrednika o ekonomiji, kao i da smatra da je važno da sastanci poput onih koji je održan u ponedeljak 12. maja u „Palati Srbija” postanu redovni.
– Štednja je neophodna. I u državi i u našoj kompaniji. Ali rešenje je u investicijama u razvoj, jer neće samo putem štednje ni naša kompanija, a ni naša zemlja moći da ostvare planirane rezultate – rekao je Mišković, dodajući da će „Delta” podržati mere koje donosi Vlada Srbije, ali i biti kritična prema onome što smatra da nije dobro.
Kao dobar primer naveo je najavljene olakšice za zapošljavanje po kojima se predviđa da na 10 novozaposlenih radnika poslodavac ne plaća poreze i doprinose za sedmoro, već da to čini država. Mišković je najavio i da njegova kompanija namerava da investira 150 miliona evra u tri velika građevinska projekta u Srbiji, što je uostalom i rekao na sastanku sa Vučićem. Reč je o prodajnom objektu u Novom Sadu, izgradnji tržnog centra na Autokomandi u Beogradu i izgradnji nove poslovne zgrade „Delte” koja će se nalaziti u blizini postojeće u Novom Beogradu. Ali, ponovio je i da se nada da će se rešiti problemi građevinske dokumentacije kako bi radovi na Autokomandi konačno mogli da počnu.
– Ti poslovi su značajni za Srbiju jer će angažovati domaće kompanije, a samo u izgradnji će biti angažovano 6.000 domaćih radnika – izjavio je on i dodao da su u toku ozbiljni pregovori sa tri američke kompanije o dolasku novih brendova u naš region.
O temama kao što je vraćanje pasoša Mišković nije želeo da govori.
Dejan Jeremić, potpredsednik „Delta holdinga”, rekao je da je za prva četiri meseca ove godine cela „Delta” imala promet od oko 193 miliona evra, a operativni profit je 16 miliona evra.
– U budžet Srbije smo po osnovu poreza i doprinosa uplatili oko 36 miliona evra. Započeta je izgradnja hladnjače na imanju „Podunavlje” u Čelarevu, što je investicija vredna šest miliona evra, a do kraja ove godine planiran je završetak izgradnje distributivnog centra za „Deltu DMD” u Staroj Pazovi. Vrednost ove investicije je 10 miliona evra – objasnio je Jeremić.
Produžen je ugovor sa američkom kompanijom „Najk” koji je isticao 31. maja, a, kako je rekao Jeremić, ugovori „Delte” sa nemačkim „Lidlom” i dalje važe, ali o tim poslovima nije mogao da govori dok se ne realizuju.
S. Despotović
----------------------------------------------
Budućnost srpske poljoprivrede je u voćarstvu
Predsednik „Delta holdinga” Miroslav Mišković ocenio je danas da je budućnost srpske poljoprivrede u voćarstvu, umesto u proizvodnji pšenice i kukuruza. „Tržište za jabuke imamo, nama nedostaju ti proizvodi. Delta poljoprivrednicima nudi tehnologiju i garanciju da otkupi sve što proizvedu u narednih 15 godina”, rekao je on na konferenciji za novinare, na kojoj su predstavljeni poslovni rezultati „Delta holdinga” u prva četiri meseca ove godine.
Mišković je napomenuo da je o razvoju voćarstva govorio na sastanku sa srpskim premijerom Aleksandrom Vučićem, ističući da je potrebno da država agrarnom politikom nametne koje će se kulture gajiti.
Beta

Privrednici već pisali Vučiću
Privrednici sa kojima je „Politika” juče razgovarala veoma su ozbiljno shvatili sastanak sa premijerom Aleksandrom Vučićem u ponedeljak 12. maja. Većina onih koju su se pojavili na višečasovnim razgovorima u Palati Srbija navode da su spremni da se angažuju u zajedničkom poslu kako bi se oporavila naša posrnula ekonomija.
Zato su neki od njih već juče, svega dan posle sastanka uputili pisma premijeru i detaljnije izložili probleme o kojima su pričali na sastanku. Tako je generalni direktor „Vipa” Dejan Turk juče poslao Vučiću dopis, u kojem je detaljnije predstavio proces preraspodele frekvencija koje se ne koriste, o čemu je govorio pre dva dana, a smatra se važnim za razvoj ove privredne grane.
– Ukazali smo da puna primena te preraspodele i principa tehnološke neutralnosti idu u korist države, operatera i korisnika, jer obezbeđuju bolju pokrivenost signalom i kvalitetnije i brže usluge. Pošto smo od premijera dobili obećanje da će nam nadležni odgovoriti u roku od sedam dana, cilj dopisa je podrška stručnim službama da celovito sagledaju ovu problematiku – kaže Turk za „Politiku”.
I Jelena Pavlović, generalni direktor „Filip Morisa” u Srbiji, kaže da daje podršku najavljenim merama za oporavak privrede, a pre svega aktivnostima na suzbijanju crnog tržišta.
– Iskustvo je pokazalo da je za državu sprovođenje zakona kompleksniji i teži zadatak nego uspostavljanje pravnog okvira. Borba protiv sive ekonomije je težak, ali neophodan poduhvat i mi zato pozdravljamo najavljene aktivnosti i pružamo svesrdnu podršku – navodi Jelena Pavlović.
Inače, nekoliko domaćih privrednika se na sastanku sa Vučićem javilo za reč. To je najpre učinio Željko Mitrović, direktor televizije Pink, koji je govorio o svojim poslovima, ali ga je kako kaže naš sagovornik koji je bio tamo, Vučić prekinuo i rekao: „Dobro, dobro, to ćemo drugi put”. O ekonomskoj situaciji su govorili i Milan Beko i Branislav Grujić, ali je najduže trajalo izlaganje Miroslava Miškovića, vlasnika „Delte”. On je najpre detaljno govorio o poljoprivrednoj proizvodnji. Rekao je da time treba da se bave individualni proizvođači i manja gazdinstva, a velike kompanije da budu organizatori proizvodnje, tako što bi im obezbedile sadnice vrhunskog kvaliteta, tehnologiju rada i petnaestogodišnji ugovor o otkupu.
– A taj ugovor pruža mogućnost kreditiranja od strane banaka uz direktne ili indirektne subvencije od države. Na ovakav način, jedan hektar obezbeđuje dobit od 12.000 do 15.000 evra godišnje. Ali da bi se do ove dobiti došlo, početna investicija iznosi oko 25.000 evra po hektaru. Dakle, investicije u poljoprivredu su ključna stvar – rekao je Mišković.
Zatim je govorio o tome da „Delta” trenutno ima tri projekta koje koče problemi građevinske dokumentacije. Mišković je rekao da je reč o izgradnji prodajnog objekta u Novom Sadu, novoj poslovnoj zgradi „Delta holdinga” i izgradnji tržnog centra na Autokomandi u Beogradu.
– Ova tri projekta samo u građevinskom smislu, bez taksi i zemljišta, vrede oko 150 miliona evra, a za ove projekte budžeti Srbije i gradova u Srbiji dobiće između 20 i 30 miliona evra samo po osnovu naknada i taksi – rekao je on.Vučić je na sastanku, a i kasnije pred novinarima rekao da je reč „o smislenim predlozima”.
----------------------------------------------------------- 
Na sastanku i dužnici
Sastanku sa premijerom Vučićem, prema najavi, mogli su da prisustvuju samo direktori, odnosno vlasnici preduzeća koja uredno plaćaju porez. Mnogi su se, međutim, iznenadili kada su se na sastanku sa premijerom i njegovim saradnicima pojavili i neki od privrednika čije firme već neko vreme imaju velike probleme u poslovanju, poput Gorana Perčevića, direktora „Interkomerca” ili Dragana Tomića, prvog čoveka vranjanskog „Simpa”. Po podacima od pre desetak dana, „Interkomerc” je bio u blokadi duže od 5 meseci i to za iznos veći od 7,5 milijardi dinara. Blokada računa još traje. „Simpo” je već dugo na državnim jaslama i jedan je od najvećih poreskih dužnika u Srbiji. Pre svega mesec dana Poreska uprava je objavila i da Luka „Beograd”, u vlasništvu Milana Beka, za porez duguje 685 miliona dinara, a i on je takođe, bio na ovom skupu.

Štrajkuju, a za gužve ne haju
Štrajk zaposlenih u PIO fondu, koji traje duže od mesec dana (otpočet je osmog aprila), nije izazvao samo ogromne gužve u centrali u beogradskoj Nemanjinoj ulici nego i ostalim filijalama penzijskog fonda, jer od 3.500 zaposlenih – 1.105 štrajkuje. Oko 640 radnika je na odmoru ili bolovanju, tako da polovina, oko 52 odsto njih, obavlja minimum procesa rada.
Penzioneri, srećom, neće na svojoj koži u punoj meri osetiti protest zaposlenih u PIO fondu, jer će penzije nesmetano stizati na vreme. Problema u Fondu PIO neće imati ni oni koji treba da dođu na komisiju na veštačenje, jer ova služba radi kao da štrajka nema.
Za sve ostale zahteve, rešenja potvrde, obrasce koje fond izdaje, građani će morati da se naoružaju strpljenjem, jer se štrajku ne nazire kraj, a obim posla je u fondu toliki da se zakonski rokovi često probijaju i kada se normalno radi.
Štrajk su poslednjih mesec dana najviše osetili roditelji koji stoje u redovima zbog potvrde za vrtiće, to jest dokaza da su osigurani, bez kojih mališani ne mogu da se upišu ili da redovno idu u obdanište, ali i porodilje, koje sada uverenje o tome da li su zaposlene ili ne traže od PIO fonda, jer bez tog papira ne mogu da dobiju po 10.000, odnosno 20.000 dinara pomoći od grada.
U PIO fondu potvrđuju „Politici” da se samo u filijali Beograd dnevno zatraži više od 1.500 potvrda za vrtiće, ali i na stotine uverenja od strane porodilja. Reč je o novom poslu koji je grad Beograd nedavno preneo na penzijski fond.
Zaposleni u fondu stupili su u štrajk posle izveštaja Državne revizorske institucije od decembra prošle godine i preporuke da im se plate umanje do 30 procenata.
U međuvremenu je, međutim, kaže za naš list Ljiljana Kremić, predsednik Sindikata zaposlenih u penzijskom fondu, proširen spisak štrajkačkih zahteva, pa se sada traži smena direktora PIO fonda Dragane Kalinović i Ivana Mimića, finansijskog direktora.
– Tražimo njihovu smenu jer smo tokom razgovara saznali da su resornom ministarstvu dostavili podatke o prosečnim zaradama koje nisu tačne, već uvećane za oko 3.000 dinara, budući da su priložili spiskove u kojima je naveden i minuli rad, što nije smelo. Jer, ako neko radi 30 godina i obračuna mu se minuli rad, njegova plata je veća za oko 12 odsto, a to automatski pokazuje platu veću od proseka – kategorična je Kremićeva.
Štrajkači su u međuvremenu, tvrdi ona, otkrili i da u njihovom ugovoru o radu nigde ne stoji da im se plate ne mogu povećavati do 30 odsto, ukoliko sopstvena sredstva fonda to dozvoljavaju, kao što je sve vreme rađeno.
– Zbog ovakvog ugovora štrajkači su spremni da tuže menadžment i PIO fond uvereni da će spor dobiti na sudu – kaže Kremićeva i naglašava da štrajkači ne traže nikakvo povećanje plata, nego vraćanje na staro i to do donošenja novih platnih razreda koji se očekuju na jesen, objašnjava ona.
– Plate zaposlenih su od marta manje u proseku za 30 odsto, s tim što oni koji štrajkuju ne primaju ništa – kaže Ljiljana Kremić i dodaje da bi već sutra trebalo da se ponovo sastanu s resornim ministarstvom i Agencijom za mirno rešavanje sporova.
Na pitanje šta očekuje od izveštaja ove agencije, Kremićeva kaže da veruje da će agencija podržati zahteve štrajkača kada je reč o vraćanju plata na staro.
-----------------------------------------------------------
Rukovodstvo od „Politike” saznalo za novi štrajkački zahtev
Na molbu da prokomentarišu zahteve štrajkača koji se odnose na smenu direktora PIO fonda, rukovodstvo kaže da su juče iz pitanja našeg novinara prvi put čuli da je zatražena smena rukovodstva, te da je prvobitan zahtev štrajkača proširen.
Pre nekoliko dana rukovodstvu je stigao dopis sindikata, ali kao obaveštenje, a ne kao zvanično proširenje štrajkačkih zahteva za smene čelnih ljudi, tvrdi rukovodstvo fonda.
Ono što je izvesno, naglašavaju, jeste da apsolutno nisu tačni navodi sindikata i štrajkača izneti u tom dopisu. Svaki podatak koji je dala stručna služba drugim institucijama i samom sindikatu s platama u vezi tačan je, tvrdi rukovodstvo fonda, i kao važnu činjenicu ističe da nisu prisustvovali tim sastancima.

Nikad manja podrška vladi nemačkog kancelara Olafa Šolca
BERLIN – Podrška koalicionoj vladi nemačkog kancelara Olafa Šolca pala je na najniži nivo od dolaska na vlast krajem 2021. godine.
Nezadovoljstvo javnosti Šolcovim Socijaldemokratama, Zelenima i Slobodnim demokratama dostiglo je najviši nivo dosad - oko 70 odsto, pokazala je anketa agencije za istraživanje javnog mnjenja INSA koju je objavio nemački list „Bild”, preneo je Blumberg.
Manje od 40 odsto ispitanika, što je rekordno nizak nivo, podržalo bi jednu od tri stranke na izborima ako bi oni bili održani sada, pri čemu bi birači radije podržali antimigrantsku, desničarsku Alternativu za Nemačku (AfD) nego Šolcov SPD.
Nezadovoljstvo javnosti zbog inflacije, rekordne imigracije i skupih mera zaštite životne sredine mesecima je opterećivalo Šolcovu koaliciju.
Međusobna trvenja i upiranja prstom zaustavili su sposobnost koalicije da napreduje u ispunjavanju ambicioznog plana dekarbonizacije ekonomije, posebno zbog sve većih troškova energenata i rastuće podrške AfD-u protiv establišmenta.
Šolc se trudi da ostane pozitivan, piše agencija, ne samo suočen sa mučnim političkim nezadovoljstvom, već i kada se Nemačka bori sa ubrzanim starenjem stanovništva i nedostatkom kvalifikovane radne snage, posebno u oblasti tehnologije, zdravstvene zaštite i nege dece.
Zabrinutost zbog akutnog manjka radnika u ključnim sektorima i ogroman priliv migranata koji se ubrzao nakon ruskog napada na Ukrajinu ponovo je pokrenuo društvene debate o integraciji i politici zaštite granice.

Kome smetaju srpske zastave na Egzitu
Događaj iz Novog Sada gde su organizatori Egzit festivala sa bedema Petrovaradinske tvrđave skinuli zastavu na kojoj je predstavljena mapa Kosova i Metohije u bojama srpske trobojke i sa srpskim grbom, nekako se stidljivo provukao kroz medije. Radost što dolaze gosti, ko peva i kako svira, „sakrili” su ovaj sramni događaj. Ali su zato društvene mreže „gorele”, uz osuđujuće komentare.
Šta se zapravo desilo: kako bi pokazali što više servilnosti za svoje goste iz zemalja koje priznaju nezavisnost Kosmeta, organizatori su odlučili da skidaju srpske simbole u Srpskoj Atini, “da ih ne vređaju” a na njihovo mesto postavili su srce sa znakom mira.
Baš dok Kurtijevi do zuba naoružani specijalci svakodnevno hapse i maltretiraju naše sunarodnike u južnoj srpskoj pokrajini, Egzit je odlučio da promoviše „mir”. To je mnogo više od servilnosti jer je prekršen ustav i član zakona o nacionalnim simbolima.
Grupa mladih patriota su zastavu sa mapom Kosmeta postavili pre nekoliko dana kao vid podrške našem narodu u južnoj srpskoj pokrajini u ovim teškim trenucima. To je odmah zasmetalo autošovinistima okupljenim u nekim organizacijama i partijama. Mnogo je urađeno na suzbijanju antišovinizma u našoj zemlji, ali pojavni oblici ove bolesti i dalje mogu da se vide. Primer za to je ovaj slučaj.
Pojedinci su već par puta pokušavali da uklone zastavu, u čemu su ih mlade patriote sprečile.
I to nie usamljen incident. Samo dan posle skandala u Novom Sadu, kada su organizatori Egzit festivala sa bedema Petrovaradinske tvrđave skinuli zastavu na kojoj je predstavljena mapa Kosova i Metohije, na istoj manifestaciji dogodio se novi..
Ovog puta je na jednom od nastupa mladić je podigao zastavu na kojoj je bila mapa Kosmeta u bojama srpske zastave i natpis „Nema predaje”. Opkolili su ga i tražili da je skloni. Bilo je povuci-potegni ali taj srpski patriota nije odustao.
Da li većina građana Novog Sada ne gleda blagonaklono na skidanje srpskih simbola, siguran sam da ne gleda. I da im nije drago. I vasceloj Srbiji nije pravo. I to prolazi “ispod radara”.. I nikom ništa. Ako potpisnika ovih redova bilo ko optuži za preterani patriotizam ili slične emocije, znaće odakle dolaze ti napadi, pokazaće oni pravo lice.

Mi ne idemo nikud i ne radimo ništa
Prozapadne opozicione stranke koje organizuju proteste nikako ne žele da se oprobaju na izborima nakon što su već deset puta okupili svoje pristalice na ulicama.
Nesvakidašnji zahtev dela opozicije da se ne raspisuju izbori politički je fenomen kakav se retko može videti u svetu, ali u Srbiji je izgleda i to moguće. Samo u Srbiji postoji opozicija kojoj nije cilj dolazak na vlast ili bar ne dolazak na vlast na izborima.
Tokom jučerašnje protestne šetnje imali smo priliku da ovo čujemo od predsednika Demokratske stranke Zorana Lutovca u izjavi za televiziju N1 koja je medijski promoter protesta i dela opozicije koji ih organizuje.
Na pitanje reporterke N1 da li misli da su izbori pravi način da se protesti kapitalizuju kako smatraju brojni analitičari, Lutovac kaže da to nije dobra procena.
- Leto je, manje je ljudi na ulicama, to treba raditi kad ste najjači, a ne kad slabite. Najjači ste krajem avgusta ili početkom septembra kad se ljudi vrate sa odmora - rekao je Lutovac.
Po svemu sudeći, okupljenih je zaista sve manje, a deluje da su pristalice prozapadne opozicije morale da napuste Srbiju zbog ,,diktature” i lošeg života te da svoju tugu blaže na plažama primorskih zemalja.
Ipak, Lutovac ne sumnja da će se pristalice vratiti. Samo da se završe letovanja. 
Međutim, ni tada, izbori neće biti tema za ovaj deo opozicije već formiranje prelazne vlade bez izbora, legitimiteta i mimo volje naroda kako je to već viđeno tokom dvehiljaditih.
- Izbori za nas nisu tema. Ako raspišu izbore, imaće građane na ulicama - poručio je Lutovac.
Ne može se reći ni da Lutovac nije u pravu jer bi svaki izlazak na izbore podrazumevao i uvek neugodni cenzus od tri odsto. 
Na drugoj strani, za tehničku vladu nije vam neophodno ništa. Eventualno konsultacija u nekoj od stranih ambasada. Posle toga i lideri opozicionih stranaka bi mogli na neku od egzotičnih destinacija. Naravno, o našem trošku. Red je da i oni odmore. Ipak su se naradili.

OVO NEMA NIGDE NA SVETU: OPOZICIJA PRETI VUČIĆU AKO RASPIŠE IZBORE!

N1: Analitičari misle da opozicija treba da kapitalizuje ove proteste. Mislite li da su izbori način?

Zoran Lutovac: Ne, to nije dobra procena! Leto je, manje je ljudi na ulicama, to treba raditi kad ste… pic.twitter.com/gqcZWohz1o
— Detektor laži (@LaziDetektor) July 9, 2023

Srpska jedina štiti Ustav BiH i Dejton
Od našeg stalnog dopisnika 
Banjaluka – Republika Srpska nije izvor problema, već mesto na kom se donose odluke koje pozivaju na domaći dogovor i pronalazak rešenja. U Banjaluci nisu izglasani akti o secesiji, već akti koji omogućavaju relaksaciju i koji pozivaju na dijalog i dogovor. Kao što se desilo na nedavnoj sednici dve entitetske vlade, što mi vidimo kao model odnosa za budućnost, rekao je Nenad Stevandić, predsednik Narodne skupštine Republike Srpske. On je u razgovoru za „Politiku” istakao da je već posle tri dana nakon zajedničke sednice vlada Republike Srpske i Federacije BiH došao „doprinos” saradnji naroda i entiteta i od strane Kancelarije visokog predstavnika (OHR).
„Oni su svoje sporne odluke doneli svega tri dana posle sednice na kojoj su započeti domaći dogovori. To sve objašnjava. Ne dozvoljavaju da se sami dogovorimo. Ne odgovara im da se priča o investicijama, o povratku mladih, zapošljavanju i rastu BDP-a”, rekao je on. Govoreći o podeli državne imovine, podsetio je da su jedine granice koje su nacrtane posle Drugog svetskog rata one koje su podelile entitete u BiH. „Te granice su plod međunarodnog ugovora. Šta one dele ako već nisu međudržavne granice? Pa dele imovinu entiteta! Stoga pokušaj osporavanja imovine Republike Srpske u stvari predstavlja svesno izazivanje krize i sukoba.”
 
Utisak je da BiH ulazi u ozbiljnu krizu. Skupština je usvojila dva zakona i njima odbacila odluke visokog predstavnika i Ustavnog suda BiH. Oba zakona suspendovao je Kristijan Šmit. Šta je Srpsku opredelilo na ove korake? 
Nesporno je da je visoki predstavnik generator sukoba i nesporazuma u BiH. To proističe iz činjenice da on nema legalno imenovanje. Po relevantnim rezolucijama SB UN, BiH je bez visokog predstavnika. Jake zemlje, koje ne zavise mnogo od SB UN, progurale su da Šmit sedne u kancelariju visokog predstavnika bez obzira na to što nema legalitet. Zato imamo stvaranje cikličnih krugova krize. Takođe, Ustavni sud BiH je jedina institucija koja ne počiva na dejtonskim principima – konsenzusu dva entiteta i tri naroda. Tamo dominiraju tri stranca, koji zajedno s dva Bošnjaka preglasavaju Srbe i Hrvate. To je izvor svih problema. Sve što je i ranije radila Narodna skupština RS bila je reakcija na odluke koje donose ove institucije. Neverovatno je da Bošnjaci ne žele da imaju još jednog Bošnjaka u Ustavnom sudu, već nastoje da tamo ostane Nemac ili Albanac. To je za nas znak da se sa BiH upravlja spolja, a za druge nada da će strane sudije, kao u ratu strani avioni, doneti prednost Bošnjacima.
 
Odluke Skupštine RS nailaze na ozbiljnu ljutnju na Zapadu. 
Mi moramo ostati jedinstveni i uporni, ne sme biti pukotina među Srbima. Moramo sačuvati odlične odnose sa Srbijom i svoju neutralnost. Imamo otvorene sve komunikacijske kanale, čak i sa zemljama koje nas stalno kritikuju. Mi ćemo nastaviti da nudimo rešenja, koja će uvek biti zasnovana na dejtonskim principima, a to znači da nijedna odluka ne sme da bude doneta preglasavanjem, bez saglasnosti dva naroda i dva entiteta. A upravo su to radili visoki predstavnik i Ustavni sud BiH. Mi to razumemo kao nastojanje da se ovde provociraju krize i sukobi. Na to reagujemo pametno i nećemo dozvoliti da budemo okrivljeni za ono što je neko drugi smislio.
 
Da li je nametanje model po kom dugoročno može disati BiH? 
Ne, naprotiv, to je potpuno glupo, jer u BiH je već ispod 1,5 miliona Bošnjaka, oko milion Srba i manje od pola miliona Hrvata. Niko nikog tu ne može da nadjača i ugrozi. Mogu samo da se stvaraju nepotrebne krize. Razumem frustraciju Bošnjaka zbog percepcije da samo oni nemaju svoju državu. Zato postoji neki prikriveni cilj da se preko geopolitičke osovine – koju ovde drže Amerikanci i Britanci, posredstvom OHR-a i stranih sudija – isposluje neka supremacija Bošnjaka. Ali to ne može i neće ići preko leđa druga dva naroda i može samo silom da se desi. To ne žele ni Hrvati, koji su u zadnje vreme bili zavisni od Srba, i čiju smo poziciju štitili samo zato da ne bismo mi došli na red, a ne zato što smo u ljubavi s onima koji često pokazuju proustaške stavove. Srpska nije osnovana voljom tih sila koji sada rade protiv nje, ali je od njih prihvaćena kao neminovnost. Ipak se nadležnosti Srpske stalno tope i ako se to nastavi biće kao da je nismo ni stvorili i zato je reakcija RS tako odlučna.
 
Dakle, sem brige za državnu imovinu, korake Srpske uslovila je akumulacija nezadovoljstva. Ipak stižu upozorenja. 
Sva briga kojom Dodika žele da predstave kao figuru koja krši Dejtonski sporazum i ustavni poredak velika je laž. Dodik ima poseban stil, ali on je samo alibi da se dovrši posao obesmišljavanja i obezvlašćivanja RS. Manji deo opozicije to ne razume. Pa još daju podsticaj alibiju međunarodnog faktora. Dodik ima veliki politički kapacitet i vuče najveći broj konaca. Ali to je stvar koja pripada političkom spektru. U pravnom spektru ni Dodik ni RS nikada nisu doneli odluke o disoluciji. Nijedna institucija RS nije donela odluku o otcepljenju. Naše odluke treba pažljivo čitati. Mi u njima tražimo da se izaberu sudije Ustavnog suda BiH, jer je tako predviđeno. Ali volje za to nema kod Bošnjaka koji te sudije mogu da koriste za atak na RS. I zato smo tu gde jesmo. Što se imovine RS tiče, kada smo 2012. potpisivali ugovor s nemačkom kompanijom u vezi s izgradnjom energetskih objekata – isti ovaj kakav sad imamo sa Srbijom, jer su Nemci odustali – tada Ustavni sud nije problematizovao imovinu. Nije smeo protiv stranaca, niti su federalni partneri vikali da ne možemo bez njihove saglasnosti. U pozadini je srbofobija, a ne zajednički razvoj.
 
Dakle, odgovornost za krizu smeštate pre svega u Sarajevo i kod međunarodnih predstavnika. 
Pogledajte, na 9. januar su ranije dolazili svi. Sve do momenta kada su stranci odlučili da izazovu krizu. Nakon što su Dan RS proglasili neustavnim, počinje kriza, a mi počinjemo još žešće da ga slavimo. Svetosavska nagrada je takođe problematizovana od Bošnjaka, ali je Ustavni sud odlučio da ona nije uvredljiva. Taj sud je ušao u formu da deli srpske svece. Da procenjuje koji svetac vređa interese bošnjačkog naroda. Pa ih valjda Sveti Sava ne vređa, jer je Srbin, a Sveti Stefan, ipak, vređa. Oni su se upustili i u meritum verskog, društvenog, običajnog i potpuno polupali lončiće.
 
Da li RS nastupa jedinstveno u aktuelnoj krizi? 
Kao osnivač SDS-a i iz kog sam izašao u vreme čudne nacionalne politike u najvećoj stranci opozicije, mogu samo da skinem kapu za poslednje stavove i da kažem da se ta partija ponaša državotvorno. Nadam se da će tako i ostati. Trenutno, SDS je stranka opozicije koja razume razliku između vlasti i države.
Setite se, targetiranje Karadžića nekada je bilo isto kao aktuelno prokazivanje Dodika. Karadžića su najpre oterali u šumu, pa u zatvor, a prethodno su mu garantovali da neće biti procesuiran. Pravili su hajku kako bi od njega napravili kriminalca, lažući da je iz Prijedorske banke odneo tri miliona maraka. Želeli su stvoriti nezadovoljstvo naroda prema njemu, što nije uspelo. Ne verujem ni da će uspeti aktuelni pokušaji po istom principu. Nismo mi društvo koje drugačije živi i radi ili ima drugačije demokratske principe od nemačkog, francuskog ili švajcarskog modela. U vreme evropske cenzure u vezi s ratom u Ukrajini možemo čak reći da smo pet puta slobodniji. U Banjaluci možete da kritikujete i hvalite Putina ili Zelenskog, a u Berlinu i Parizu to ne smete. Udar na RS, sem napada na naše vrednosti, jeste udar i na demokratsko društvo.
 
Neki u poslednjim dešavanjima u RS pronalaze baš uticaj dešavanja u Ukrajini. 
Sukob u Ukrajini ima veze sa situacijom u celom svetu. Pa ima refleksije i na Balkan. Mi u tom ratu ne učestvujemo. Nepoštovanje međunarodnih ugovora je uvek generator koji dovodi do ratova. Nepoštovanje Kumanovskog sporazuma i Rezolucije 1244 izaziva krizu na KiM, jer Srbi nisu dobili svoje bezbednosne snage da ih štite. Minski sporazumi nisu poštovani dok je trajala tortura nad stanovništvom Donbasa. Ako se setimo kako se pred Drugi svetski rat raspalo Veće naroda i kako se danas ljuljaju UN, možemo da povučemo mnoge paralele. Ali mi nigde ne treba da srljamo. BiH treba da se liši ambicije za priključivanje u bilo kakve vojne asocijacije. Ali EU je odlučila da pritisne BiH da se mora opredeliti. Na svu sreću bez mišljenja Srba to se ne može desiti. Blokirali smo pristupanje NATO-u i uvođenje sankcija Rusiji. Srpska može da se ponosi kako tretira ukrajinsku manjinu, koja je ovde najbrojnija. U Prnjavoru živi nekoliko hiljada Ukrajinaca, koji imaju svoje crkve i mi želimo da niko u Srpskoj nema ikakvih problema. To je za nas čast.
 
Verujete li u neka saznanja da se razmatra smena Dodika? 
Mi smo OHR još ranije potpuno pobedili, argumentima i dokazima. Dokazali smo da su svi visoki predstavnici imenovani rezolucijama SB UN. Prezentovaćemo dokumente koji su potpisani između parafa i potpisa Dejtonskog sporazuma, sa takozvane Konferencije za implementaciju mira u Londonu – koja je ustanovila Savet za sprovođenje mira (PIK) i pozvala zvaničnim dokumentima SB UN da potvrdi prvog visokog predstavnika. Dakle, čak i kada bi Šmit smenio Dodika, mi to ne bismo objavili, jer nema legalitet. Ako nema legalitet imenovanja i njegove odluke su nelegalne. Pa kako onda da njegove odluke objavljujemo u „Službenom glasniku RS”? Ovog trenutka, Srpska je ta koja čuva pravni poredak u BiH. Sve akcije iz RS zasnovane su na pravu i to svi dobro znaju. Zato su prešli na drugu strategiju – zloupotrebu Ustavnog suda.
 
Šmit je nametnuo zakon koji inkriminiše one koji ne poštuju njegove, kao i odluke Ustavnog suda. 
Time želi da upotrebi domaće institucije za izazivanje krize. To će opet raditi nametanjem zakona. Oni koji budu prihvatili da sprovode takve zakone mogu da naprave poremećaj mira. Zato je Dodik najavio da će u Nemačkoj tužiti Šmita za lažno predstavljanje, ali i za narušavanje mira, a to je najveći zločin. Mi u RS sem pravnog poretka RS i BiH čuvamo i mir.
 
Posebnu nervozu na Zapadu izazvala je najava suspenzije ingerencije Suda i Tužilaštva BiH i agencije Sipa. 
Jedan šeik je u otporu zapadnjačkoj agresiji rekao da muslimani ne jedu svinjetinu, ali da ako treba da umru od gladi, možda i mogu da ih nateraju na to. Ako naše postojanje bude ugroženo, bićemo prinuđeni da donosimo zakone koji će imati pravni legalitet i koji će se primenjivati na teritoriji RS. A sasvim drugi zakoni će važiti u FBiH. Imaćemo praktično dve zemlje. To ne priželjkujem, već se nadam da će biti pameti u međunarodnim centrima, što uključuje i neophodnu katarzu u EU, koja ovde treba da zameni OHR. Treba da se imenuju domaće sudije i da se sprovode domaći zakoni, te da niko nikome ne koči razvoj.
 
Na osnovu čega tvrdite da se neće dozvoliti da Srbi u BiH budu svedeni na manjinu i podvrgnuti nasilju kao na KiM? 
Teroristički režim koji na KiM ugrožava Srbe često pominje Srpsku, što je za nas veliko priznanje. Kada tvrde da neće dozvoliti RS na KiM, to je potvrda da je Srpska toliko etablirana da joj se ni ćošak ne može odbiti. Niko sem naše skupštine neće donosi odluke u ime nas, niti će imenovati gradonačelnike u ime naših građana tako što će da raspisuje izbore i sa dva-tri odsto izlaznosi priznaje njihove rezultate. A mnogi u Sarajevu bi to voleli. U RS postoje dva veća naselja sa Bošnjacima, Kozarac i Janja, koja uživaju svu našu pažnju, prava i ljubav. Ipak, BiH iz devedesetih i danas nije ista. U Sarajevu nema Srba, svi gradovi su monoetnički u oba entiteta, uz izuzetke Drvara, Glamoča, Grahova i Petrovca u FBiH. Izmaštana multietnička priča je samo lažni građanski model za konačnu supremaciju Bošnjaka.

Bajden: Saudijska Arabija i Izrael daleko su od sporazuma o normalizaciji odnosa
Izrael i Saudijska Arabija su daleko od sporazuma o normalizaciji koji bi uključivao sporazum o odbrani i američki civilni nuklearni program, rekao je predsednik SAD Džozef Bajden u intervjuu za Si-En-En.
Američki zvaničnici su posredovali u pokušaju da postignu dogovor o normalizaciji odnosa između dve zemlje, podseća Rojters.
„Daleko smo odatle. Imamo o mnogo čemu da razgovaramo”, rekao je Bajden.
Izraelski ministar energetike Izrael Kac je prošlog meseca izrazio protivljenje ideji da Saudijska Arabija razvija civilni nuklearni program kao deo bilo kakvog uspostavljanja odnosa između dve zemlje posredstvom SAD.
Bajden je ukazao na odluku Saudijske Arabije, uoči njegove posete kraljevstvu prošlog leta, da otvori svoj vazdušni prostor za sve avio-prevoznike, otvarajući put za više preleta ka i iz Izraela, prenosi Tanjug.

Bajden otputovao na evropsku turneju, posetiće Britaniju, Litvaniju i Finsku
Predsednik SAD Džozef Bajden otputovao je danas na evropsku turneju tokom koje će posetiti Veliku Britaniju, Litvaniju i Finsku, javlja Rojters.
Bajden će večeras stići u London, a narednog dana će se sresti sa britanskim kraljem Čarlsom III, prvi put od kada je krunisan.
On će razgovarati i sa britanskim premijerom Rišijem Sunakom u Dauning stritu.
Sledeća poseta je samit NATO u Viljnusu, u Litvaniji.
Bajden će provesti dva dana u glavnom gradu Litvanije, koja je domaćin godišnjeg samita NATO.
On ćee učestvovati na sastancima sa liderima i održati govor na Univerzitetu u Viljnusu.
Konačna stanica je Helsinki, gde se očekuje da će Bajden u četvrtak proslaviti proširenje NATO sa Finskom kao najnovijom članicom alijanse.
Ova nordijska zemlja je u aprilu postala 31. članica NATO.
Bajdenov savetnik za nacionalnu bezbednost Džejk Saliven rekao je da će Bajdenovo putovanje „pokazati predsednikovo vođstvo na svetskoj sceni”, navodi AP, prenosi Tanjug.

Šarić: Sve mi smešta general Papaja
Darko Šarić, optužen za trgovinu drogom i pranje 22 miliona evra, optužio je juče pred Specijalnim sudom izvesnog generala Papaju, čiji identitet nije otkrio da mu je montirao sve optužbe, a zatim izjavio da će sve svoje tajne odneti u grob.
– Sav medijski linč protiv mene radi taj gospodin Papaja. On je moćan, ima uticaja na medije, uplatio je državi 7,4 miliona evra. Hteli su da me nateraju da svedočim protiv Crne Gore. Ne mogu da budem zaštićeni svedok. Ko je davao novac neka izađe da se zajedno branimo – rekao je Šarić u nastavku procesa za pranje novca u kojem odgovara sa još 17 osoba.
Optužujući čoveka koga je nazvao „general Papaja” za medijski linč, Šarić je kazao da ne bi mogao da postigne sve za šta ga optužuju čak „ni da je supermen”.
Tužilac Saša Ivanić, koji zastupa sve optužnice protiv Šarića, tražio je da okrivljeni kaže ko je general Papaja i kakve veze ima sa 7,4 miliona evra i kome su predati dokazi o umešanosti Papaje:
– Kad bude došao na red Papaja i njegov drug, ja ću to dokazati. Ne možete me zbuniti, tužioče. Neću da odgovaram za doušnički novac. Videćete kako se sada prži general Papaja, on je mene medijski pržio četiri godine, a zna šta je uradio – rekao je Šarić na kraju iskaza.
Tako je njegova odbrana ostala nedorečena, a imena ljudi koje, kako je ranije najavio, planira da pozove za svedoke, i dalje su nepoznata.
On je svoj konfuzni iskaz koji je trajao nepun čas započeo tvrdnjom da nije kriv ni po jednoj optužnici. Pošto je tri puta izjavio da nije kriv, Šarić je kazao da jedva čeka da se izjasni na optužbe ali da je tokom prošle sedmice saslušavan u okviru dva proširenja istrage, zbog čega nije sada spreman da odgovara na pitanja suda, tužioca i odbrane.
– Hajka na mene je cirkus bivše vlasti protiv Crne Gore. Očekivao sam da tužilac sve optužbe spoji u jednu, ali me ometaju jer mi stavljaju na teret krivična dela koja se odnose na mog brata. Policija i tužilaštvo me najbolje brane dokumentima koje iznose protiv mene – počeo je Šarić, rekavši da je crnogorsko tužilaštvo prepisalo optužnicu iz Srbije, ali je smanjilo sa 22 na 19 miliona evra. Dodao je da je njegov brat proveo u zatvoru tri i po godine bez ijednog dokaza, a sada tužilac hoće da ga ponovo optuži u Srbiji.
Osvrćući se na ostale okrivljene koji sede sa njim na optuženičkoj klupi, Šarić je rekao da može samo da stane u njihovu odbranu, da se oseća odgovornim za ono što se njima dogodilo i da bi pristao da se sve njihove kazne pripišu samo njemu, iako je svestan da to nije moguće.
– Ovi ljudi su bili moji savetnici. Ja sam prodao „Štampu” za 29 miliona evra i oni su se prema tome upravljali. Tužilac nezakonito hapsi ugledne ljude, očekuje da neko nešto prizna i manipuliše medijima. Mi smo sve radili preko banaka, a ne u nekoj pećini. Tim ljudima je oduzeta imovina koju su posedovali pre nego što su mene upoznali – kazao je Šarić.
----------------------------------------------
O Miletu Jerkoviću
Govoreći o vojvođanskom biznismenu Miletu Jerkoviću, ključnom svedoku koji ima posebnu zaštitu policije, Šarić je naveo da je to jedini svedok njegovih navodnih veza u politici.
– Taj čovek pravi afere. Ne sudi se ovde u sudnici, već u nekom kabinetu. Mile Jerković je prevarant, čovek bez karaktera, koji spasava sebe – rekao je optuženi.
U nastavku iskaza, Šarić je pomenuo Nebojšu Joksovića, svedoka saradnika, koga je nazvao svojim drugom.
– Mene ne interesuje ni vlast ni opozicija. General Papaja je jako pokvaren. On i moj drug Joksović su mi krajem 2010. godine pisali pismo: „Pomozi nam, Darko, vidiš ove aktuelne odnose, dođi da nas spasiš.” Ja sam odgovorio da svako bira svoj put i da od Darka neće niko praviti potiraču ili stvar, kako ja zovem svedoke saradnike. Hteli su da me nateraju da svedočim protiv Crne Gore – kazao je optuženi.
----------------------------------------------
Miljko neće da me upozna
U svom izlaganju, Šarić je rekao da do sada nije imao priliku da upozna specijalnog tužioca Miljka Radisavljevića.
– Ja sam pravno zapostavljen. Miljko neće da me upozna, a toliko puta se lepo slikao zbog mene i mojih milijardi. Ja sam njegov najveći klijent, ali ne može da mi se dokaže „Balkanski ratnik” jer ja to nisam uradio – izjavio je Šarić i dodao da je u vreme kada je počela akcija „Balkanski ratnik”, u oktobru 2009. godine, kada je policija uhapsila ljude osumnjičene da su zajedno sa njim prodavali drogu, bio u Crnoj Gori i da se nije krio.

Optužnica za ubistvo Ćuruvije do kraja maja
Istraga ubistva Slavka Ćuruvije, vlasnika listova „Dnevni telegraf” i „Evropljanin”, trebalo bi da bude okončana do kraja ove sedmice, izjavio je juče za „Politiku” Miljko Radisavljević, specijalni tužilac.
„U toku ove sedmice biće ispitani preostali svedoci i odlučićemo o procesnim predlozima odbrane, tako da će poslednja istražna radnja koju je tužilaštvo planiralo da sprovede u ovoj fazi postupka biti obavljena 16. maja. U dosadašnjem toku istrage nije bilo zastoja, ni prekida. U kontinuitetu su ispitivani svedoci, pretresan i analiziran sadržaj oduzete tehničke opreme. Tužilaštvo je zadovoljno rezultatima sprovedene istrage, jer su se brojni svedoci detaljno izjasnili o okolnostima koje su im poznate”, izjavio je tužilac, dodajući da će te izjave, zajedno sa drugim prikupljenim dokazima, omogućiti brzo donošenje dugoočekivane odluke.
To znači da bi optužnica za ubistvo Ćuruvije mogla da bude podignuta već u maju.
U Tužilaštvu za organizovani kriminal juče je saslušan Ratko Ljubojević, nekadašnji operativac Državne bezbednosti, devetog odeljenja zaduženog za tajna praćenja. Njegov iskaz, kao i izjave do sada saslušanih svedoka, službena su tajna. Danas bi trebalo da bude saslušan pripadnik istog odeljenja Nebojša Soković, a u petak, kao poslednji svedok biće saslušana Branka Prpa, očevidac ubistva.
Advokat Slobodan Ružić, pravni zastupnik Ćuruvijinih ćerke i sina demantuje medijske spekulacije da je u istrazi bilo zastoja.
„Tužilac preduzima i druge radnje u istrazi, a ne samo saslušanja svedoka, ali zastupnicima oštećenih nije poznato šta još tužilaštvo istražuje. Ne može da se tvrdi da samo zato što mesec dana nisu saslušavani svedoci, tužilaštvo ništa ne radi, jer je moguće da se pribavljaju i materijalni dokazi. Mislim da istraga ide svojim tokom”, kazao je advokat Ružić.
Podsećamo, istraga se vodi protiv četvorice bivših pripadnika Države bezbednosti – Radomira Markovića, Milana Radonjića, Ratka Romića i Miroslava Kuraka, zbog sumnje da su učestvovali u ubistvu Ćuruvije. Od pokretanja istrage 14. januara, svedočili su nekadašnji šef DB Jovica Stanišić, osnivač JSO Franko Simatović, bivši zamenik načelnika BIA Milorad Bracanović, i brojni funkcioneri i pripadnici Državne bezbednosti, kao i Biljana Pejović, udovica Luke Pejovića, svojevremeno povezivanog sa ubistvom Ćuruvije. Saslušani su svedoci saradnici Dejan Milenković Bagzi i Miladin Suvajdžić, kao nekadašnji članovi „zemunskog klana” Miloš i Aleksandar Simović, a iskaz je dala i Ćuruvijina ćerka Jelena.
Radonjić i Romić su u pritvoru, Marković je u zatvoru u Požarevcu, a Kurak nije dostupan pravosudnim organima i za njim je raspisana međunarodna poternica.

Uhapšena grupa krijumčara ljudi
U zajedničkoj akciji mađarske i srpske policije je uhapšeno deset osoba za koje se sumnja da su od januara do sredine ove godine, kao članovi organizovane kriminalne grupe, izvršili krivično delo nedozvoljenog prelaza državne granice i krijumčarenja ljudi. Uhapšeni su V. T. (27), S. M. (26), S. N. (28), M. S. (22). T. M. (22), T. S. (24) i G. A. (38) iz Subotice, B. G. (32) iz Kanjiže, K. V. (53) iz Bogojeva i hrvatski državljanin B. D. (38) iz Osijeka.
Ministar MUP-a Nebojša Stefanović je na konferenciji za novinare u Novom Sadu istakao da je ta akcija planirana veoma dugo i da je obavljena u saradnji sa Nacionalnim istražnim biroom iz Mađarske i sa Tužilaštvom za organizovani kriminal Republike Srbije.
–Krijumčarenje migranata organizovana grupa je radila na taj način što je u određenim kampovima u Grčkoj stupala u kontakt sa određenim ljudima, a onda ilegalne migrante prebacivala na teritoriju Srbije, pa u Mađarsku odakle su određenim kanalima transportovani u države EU", rekao je on.
Tom kriminalnom grupom rukovodio je T. V, rekao je Stefanović, dodajući da je najveći broj članova te grupe iz Novog Sada i Subotice.
Na ovakav način, osumnjičeni su omogućili da više od 90 migranata nedozvoljeno iz Srbije pređe u Mađarsku i da nedozvoljeno borave i prolaze kroz Srbiju.
U saradnji sa policijskim službenicima Mađarske, do sada je tri puta presečen lanac krijumčarenja ljudi, koji je vodio kroz Mađarsku i tom prilikom je sprečeno da 49 ilegalnih migranata bude prebačeno u neku od zemalja zapadne Evrope, najčešće u Austriju i Italiju.
----------------------------------------------
Ministar nezadovoljan radompolicije u Novom Sadu
Ministar unutrašnjih poslova Nebojša Stefanović izjavio je na konferenciji za novinare u Novom Sadu da nije potpuno zadovoljan stanjem u novosadskoj policiji na planu suzbijanja kriminala i da je potrebno doneti nekoliko hitnih mera za poboljšanje osećaja bezbednosti na novosadskim ulicama. 
– Tom osećaju bezbednosti sigurno će doprineti i angažovanje 200 policijskih službenika koji se trenutno nalaze na obuci i koji brzo treba da stupe u službu– kazao je Stefanović.
M. D.

Znate li nekog sudiju, advokata...
Ne, ne treba mi veza... U stvari, evo kako je počelo. Na đurđevdanskoj večeri, već smo bili savladali jagnjetinu (pravo vreme da se započne razgovor o politici), uze slovo jedan ugledan mlađi čovek. Svake godine, kaže, pitam studente – znate li nekog sudiju, advokata, bilo koga, za koga bi se moglo reći da je obeležio srpsku pravnu istoriju. Može i jugoslovensku, nema veze.
Nekako mi je laknulo što nisam pravnik (mada ni pravnici ne znadoše za takvoga), ali pitanje ostade u vazduhu. Stvarno, znam li ja nekoga na vlasti, ili na nekoj važnoj funkciji ko je obeležio srpsku istoriju – svojom čašću, pravednom odlukom, ličnim činom vrednim pamćenja? I setih se, znam, često sam tu priču slušala u detinjstvu.
A priča kaže kako je šezdesetih godina drug Tito posetio Narodni muzej sa nekim od svojih nesvrstanih prijatelja – beše li to Naser, Burgiba, Hajle Selasije, sad, ne sećam se, a nije baš ni važno. Uglavnom, gostu se jedna slika jako dopala, pa Tito zamoli direktora muzeja da je zapakuje – da gost ponese kući! Na šta je, priča kaže, direktor muzeja rekao: „Samo preko mene mrtvog”. Priča dalje kaže da je ovaj čovek kasnije bio tiho smenjen i da mu se ništa strašno nije dogodilo – da je samo pre vremena penzionisan. A slika – ostala u muzeju, da ne zaboravim najvažnije.
Sva je sreća što sam priču prećutala, ne uključivši se u onaj razgovor o herojima bez mitraljeza i ručne bombe. Jer se kasnije ispostavilo da se priče o direktoru muzeja i „slici za poneti” niko ne seća. A nema ni pisanih tragova. Je li to bila urbana legenda, kafanska psihoterapija iz sedamdesetih godina, ko će to sad znati. Ono čega se najviše sećam jesu razgovori s mojim vršnjacima, u kojima bismo se, uvek kada odrasli potegnu ovu priču, istog trenutka saglasili da i nije baš tako divno biti direktor muzeja, kad te na tom mestu čekaju takva strašna iskušenja.
Nedavno se slična tema opet pokrenula. U uskršnjem „Utisku nedelje”, gde se pričalo o tome kako se danas ljudi lako odlučuju da sednu na važna mesta, uz obrazloženje – kad može onaj (sad sami ovde upišite ime svog političkog ljubimca) onda mogu i ja. Što bi sve bilo već sto puta viđeno da ne uze reč Savo Milošević, fudbalska legenda. I održa nam lekciju koju stvarno treba da zapamtimo. Problem je, reče, u sistemu vrednovanja u našoj državi. Što se na pozicijama nalaze ljudi koji apsolutno tu ne treba da budu – ljudi koji su pogrešan primer, uzor i ideal. I upravo je to razlog da ljudi sebi kažu pa kad on može, mogu i ja. I evo poruke za pamćenje: „Ne, nemoj da gledaš njega, on stvarno ne može ništa. A možda ne možeš ni ti, jer i sam kažeš da taj koga pominješ niti može bilo šta da uradi, niti zaslužuje da bude tu”.
I kud se sada setih našeg bivšeg šefa diplomatije, koji će ostati zapamćen po tome što je izradio diplomatski pasoš tašti predsednika Srbije, a sebe okružio tabloidnim lepoticama – da bi sada, kako mediji javljaju, postao savetnik (istog tog) predsednika! Dok će ga na mestu šefa diplomatije naslediti učesnik afere „Kofer”, koja se završila tako što je slučaj sudski zastareo...
Dobro, jeste to sve politika. Politika je i to što je naša predsednica parlamenta promenila pet političkih partija, što kako kaže nije baš ni važno: „Meni je važno da sam uvek bila politički dosledna sebi i da sam znala šta radim”. Šta bi tek bilo da ni sebi samoj nije bila dosledna ostaće misterija.
Verovatno je čista politika i to što je Boris Tadić javno zatražio da se ispita odakle Đilasu imovina. U redu, možda to i jeste politika, samo, ima li politika ikakvog smisla posle ovoga? Kao što je sigurno politika i to što je uz Nebojšu Stefanovića, titulu najevropljanin za 2013. godinu ponela lično Milanka Karić (koja je nagrađena za najevropskiji program, baš tako piše u obrazloženju). A mora da je politika i to što je za predsednika skupštinskog odbora za poljoprivredu imenovan superfinalista ,,Farme” harizmatični Marjan Rističević. Ima li bolnije reforme od ove, razmišljam, i zaključujem da je barem za sada nema.
Što nas vraća na onu poruku, za pamćenje: „Ne, nemoj da gledaš njega, on stvarno ne može ništa. A možda ne možeš ni ti, jer i sam kažeš da taj koga pominješ niti može bilo šta da uradi, niti zaslužuje da bude tu”.
Profesorka Ekonomskog fakulteta Univerziteta u Beogradu

Patrijarh pozvao na bratsku ljubav prema Bošnjacima
Petrova crkva u Rasu – Prolećno zasedanje Svetog arhijerejskog sabora Srpske pravoslavne crkve počelo je juče svetom arhijerejskom liturgijom u Sabornom hramu Uspenja presvete Bogorodice u Studenici. Svečani čin priziva Svetog duha služen je u Crkvi svetih apostola Petra i Pavla, odnosno Petrovoj crkvi u Rasu kod Novog Pazara. Uprkos kiši porta najstarije očuvane pravoslavne bogomolje u Srbiji bila je puna vernog naroda. Liturgiju povodom priziva Svetog duha za uspešan rad Sabora SPC i 900 godina od rođenja utemeljivača srpske države služio je njegova svetost patrijarh srpski Irinej sa arhijerejima. Ovaj deo Eparhije raško-prizrenske, Stari Ras, mnogo je stradao u istoriji. Stradale su naše svetinje i naš narod. Ali, svetinje su se obnavljale i narod se vraćao, jer je ovo sveta srpska zemlja koju nam je ostavio rodonačelnik srpskog roda, prepodobni Simeon Mirotočivi – Stefan Nemanja, kazao je vladika raško-prizrenski Teodosije.
– Ako igde ima svete i blagodatne zemlje, gde je božja blagodat sišla i ostala zauvek i prenela se na sve srpske krajeve, onda je to zemlja Raška, zemlja Starog Rasa, Studenice u Đurđevih stupova, velikih i slavnih svetinja – rekao je obraćajući se vernom narodu patrijarh srpski Irinej.
Ovom zemljom, rekao je patrijarh, hodao je sveti Nemanja, Simeon Mirotočivi, njegova sveta supruga Ana, ovde je odrastao i hodao ovom zemljom najveći sin srpskoga naroda Rastko Nemanjić – Sveti Sava, prvi arhiepiskop i prosvetitelj roda srpskoga, ovde je rođen i prvi venčani car Srbije Stefan Prvovenčani.
– Našu su istoriju osnovali sveti ljudi koje je iznedrio sveti srpski pravoslavni narod. Zar ima veće radosti i nade od saznanja da naša istorija počinje sa svetim ličnostima. Ona sa tim ličnostima traje i danas. Nemanjići su posle vladavine od dva i po veka ostavili ne samo zadužbine, manastire i crkve nego nešto trajnije i veće. I danas nas vodi sveta ruka naših slavnih predaka – poručio je patrijarh.
Nije lako biti pravoslavni hrišćanin, ali blago onome koji pretrpi do kraja, kazao je patrijarh i uputio poruku vernicima u ovom kraju:
– Vi živite ovde sa narodom koji pripada drugoj veri. Ali, znajte to su naša braća po krvi. Ne ulazimo u to zašto su i kako su postali to što jesu. Sigurno ne od vrućih kolača, znaju njihovi preci zašto su morali da promene veru. Nedavno smo čuli jednog političara iz ovog kraja koji kaže da je potomak Svetog Save. To je istina. To treba da znate i vi i da pokažete hrišćansku ljubav prema njima, jer su to naša braća – poručio je patrijarh srpski Irinej pozivajući na čuvanje vere hrišćanske, srpskih svetinja i srpskog jezika i pisma.
Posle liturgije i obraćanja crvenih velikodostojnika u porti Petrove crkve održan je prigodan kulturno zabavni program.

Džudžević protiv „vić” i „ić” u prezimenima Bošnjaka
„Pripadnici bošnjačkog naroda odstraniće iz svojih prezimena ’vić’ i ’ić’ što je predviđeno dugoročnim nacionalnim projektom od izuzetnog značaja”, poručio je Esad Džudžević, predsednik Bošnjačkog nacionalnog veća (BNV) u tehničkom mandatu. Ovakvu strategiju on je obrazložio time da su u poslednjih stotinu godinu, od kada je Sandžak u sastavu Srbije i Crne Gore „ti dodaci nasilno pridodavani”. 
Džudžević je, povodom trodnevne proslave 11. maja, Dana bošnjačke nacionalne zastave, govorio na završetku javne tribine „Sistem vrednosti Bošnjaka – dosadašnja iskustva u nastavi na bosanskome jeziku u Sandžaku” i istakao da će 2014. godina biti izborna i odlučiće se o tome ko će činiti četvrti saziv BNV. 
– Ko god ubuduće bude na čelu BNV imaće kompletan i studiozno urađen program. Time će biti olakšana realizacija osnovnog plemenitog cilja da Bošnjaci 2018. ravnopravno i zajedno sa drugima u ovoj zemlji, uđu u Evropsku uniju kao stari evropski narod. U završnoj fazi je izrada sveobuhvatnog programa BNV, za period od 2014. do 2020. godine – naveo je Džudžević, a prenose „Sandžačke novine”. 
Reagujući na ove reči čelnika jednog od dva bošnjačka nacionalna veća u Srbiji, potpredsednik vlade i ministar trgovine, turizma i telekomunikacija Rasim Ljajić za „Politiku” je ocenio da je na predlog o skraćenju prezimena Bošnjaka nemoguće dati ozbiljan komentar. 
– Šta to znači? Kao da će izbacivanje ta dva ili tri slova rešiti sva pitanja povezana sa pripadnicima ove zajednice. U proteklih 20 godina čuli smo i videli u medijima svakakve navode i tvrdnje, ali ovako nešto prevazilazi većinu onoga što je do sada izgovoreno – kaže Ljajić. 
Na izjavu Esada Džudževića odgovorio je i Meho Omerović predsednik Skupštinskog odbora za ljudska i manjinska prava i ravnopravnost polova koji je promenu prezimena Bošnjaka nazvao „represijom nad sopstvenim narodom”. 
– Džudžević ima pravo da se zove kako hoće, on može da menja prezime da ga skraćuje, ali nametati celom narodu promenu prezimena je represija. Tehnički predsednik umislio je da je Bošnjačko nacionalno veće njegovo vlasništvo, pa najavljuje dugoročni nacionalni program. Ovo je samo potvrda bolesne želje da se po svaku cenu bude u medijima i da se privuče pažnja pa makar i ovakvim najglupljim i najneverovatnijim izjavama koje mogu samo da nas nasmeju. Veću budalaštinu nisam čuo, a u Srbiji se svašta izgovara. Od danas je postao šampion gluposti – podvukao je Omerović u izjavi za Tanjug. 
Sličan negativan stav o strategiji o kojoj je govorio Esad Džudžević ima i poslanica Demokratske stranke i aktivistkinja za ljudska prava iz Novog Pazara Aida Ćorović koja tvrdi da je Džudžević prekršio svoje ingerencije. 
– Njegova ovlašćenja svakako nisu da određuje kako će se ko prezivati. To se ne može nazvati ni nekakvim političkim već prostim populističkim i marketinškim postupkom pred izbore za nacionalno veće koji predstoje na jesen. Prekrajanje i nametanje prezimena pojedinca već ozbiljno ulazi u domen nekih opasnih totalitarnih ideologija iz prošlosti, to je korak dalje u odnosu na sve dosadašnje Džudževićeve izjave – zaključuje Aida Ćorović.

Lončar: Neće biti nestašice lekova
Nestašice lekova neće biti, u Srbiji će se uvesti pravila koja u ovoj oblasti važe u EU i zemljama u okruženju, a cene lekova će biti ili iste ili niže, a nikako više u odnosu na druge zemlje, poručio je ministar zdravlja dr Zlatibor Lončar posle razgovora sa predstavnicima farmaceutskih kompanija.
Do razgovora je došlo zbog najava da Srbiji prete nestašica lekova i otpuštanje radnika iz farmaceutskih fabrika. Ministar zdravlja je priznao da su pregovori bili teški, ali je problem rešen: niti će biti nestašica, niti će farmaceutske kompanije napustiti naše tržište i ljude ostaviti bez posla.
Druga važna vest je da će lekovi i participacije ubuduće imati niže cene, ali tek 1. januara iduće godine, jer kako je objasnio ministar zdravlja, farmaceutskim kućama je ostavljeno vreme od par meseci da se organizuju i prilagode novim tržišnim uslovima, a da se izbegnu nestašice.
Direktor Republičkog fonda zdravstvenog osiguranja (RFZO), dr Momčilo Babić je objasnio da je usvojena promena samo jednog člana pravilnika koji definiše uslove pod kojim se nabavljaju lekovi koji će se izdavati na recept, pa će nova lista lekova stupiti na snagu 1. januara 2015. godine. Podsećamo na član 29. na koji su se farmaceutske kompanije žalile, jer je predviđao retroaktivno sniženje cena lekova koji se već nalaze na Listi lekova i do 50 odsto.
Dr Lončar je izjavio i da je dogovoreno da će se novac koji se do sada trošio za raznorazne kongrese i putovanja lekara, sada koristiti mnogo više za dovođenje stranih stručnjaka u Srbiju. Narednih dana će biti kompletirana konačna lista čekanja.
----------------------------------------------
Imenovani eksperti koji će voditi zdravstvo
Ministar Lončar je saopštio i da će zdravstvo voditi eminentni stručnjaci, vanstranački eksperti, po sektorima. Naveo je da su među njima i akademici Vladimir Kostić, neurolog, Nebojša Lalić i Dragan Micić, endokrinolozi, profesor dr Dragana Jovanović, pulmolog, profesor dr Dana Grujičić, neurohirurg, profesor dr Zoran Radojčić, dečji urolog i drugi.

Zaboravljeni podvizi pilota „orlova” 1999. godine
Svakog proleća, od 24. marta do 10. juna, obeležavaju se godišnjice događaja iz NATO agresije 1999. godine. Govori se o herojstvu pilota „migova 29”, obaranju „nevidljivog” F-117A, ponekad o obaranju F-16, obeležavaju se datumi velikih stradanja i rušenja važnih objekata. Istovremeno, mnogi važni događaji vezani za ovaj rat nepoznati su široj javnosti. U ekskluzivnom razgovoru za „Politiku” o manje poznatim zbivanjima govori penzionisani general-pukovnik Spasoje Smiljanić, ratni komandant Ratnog vazduhoplovstva i protivvazdušne odbrane (RVi PVO) Vojske Jugoslavije.
–Našem narodu je još nepoznato šta je sve naša vojska, a samim tim i strategijska grupacija RV i PVO, uradila u pripremnom periodu kako bi što spremnije dočekala oružanu agresiju NATO. U RV i PVO zadivljuje činjenica da smo u periodu pripreme, osim objekata nepokretnosti, pokrenuli gotovo sva pokretna materijalna sredstva, oko 50.000 tona, i razmestili na nove lokacije. Izašli smo iz mnogih objekata, čak i onih za koje je malo ko očekivao, kao što je Operativni centar PVO Stari Banovci. Agresor u prvom udaru na mirnodopskim lokacijama nije zatekao ni jednu našu jedinicu – kaže general Smiljanić.
Manevri koje smo vršili, kaže on, u pripremi i u toku rata, mogu biti pouka drugim vojskama. Jedinice PVO i vazdušnog osmatranja, javljanja i navođenja (VOJIN) u toku rata su izvršile 689 manevara, pri čemu nijedna jedinica u manevru nije otkrivena i napadnuta. Izrađen je veliki broj maketa aviona, radara, lansirnih rampi, stanica za vođenje raketa i „poturen” neprijatelju za dejstvo.
– Manevar i maskiranje doveli su ministra odbrane SAD Vilijama Koena u situaciju da pred Kongresom izjavi Srbi su sakrili svoju PVO. Opravke poletno-sletnih staza u toku borbenih dejstava, razminiranje aerodroma posle dejstva kasetnim bombama, uspostavljanje i održavanje veza komandovanja sve vreme rata bez minuta prekida, pa to je prava rapsodija domišljatosti, upornosti i profesionalnosti pripadnika RV i PVO. Ako se ovome dodaju hrabra poletanja naših pilota, vatrena efikasnost naših raketaša, istrajnost i upornost vojinovaca, onda eto bezbroj događaja i borbenih efekata koji mogu biti primer za ugled srpskim starešinama i vojnicima – ističe general Smiljanić.
Mnogi ratni događaji, pa i podvizi, ostali su nepoznati široj javnosti.
– Pa, skoro da je sve što su pripadnici RV i PVO radili i uradili, sa toliko muke i žrtvovanja, ostalo nepoznato. Odmah po dolasku na vlast „dosovske demokratije” sve je prekrio veo tajne i zaborava. Počelo je oblikovanje javnog mnjenja fabrikovanjem mnogih neistina i laži – da odbranu zemlje nije trebalo vršiti, da bi nam bilo bolje da smo se na početku predali. Vojsci i državnom vrhu pripisana je krivica za NATO agresiju, a na toj floskuli otpočeto je odvođenje u Hag generala i političkih lidera, bez dokaza o krivici, sa optužbom „kriv si”, dokaži da nisi! Ako bih sada hteo da izdvojim šta je podvig,a zaboravljen, to su letovi naše jurišne avijacije i helikoptera u vazduhoplovnoj podršci Prištinskog korpusa na prostoru Kosmeta. Naime, piloti naše jurišne avijacije (avioni orao i galeb-4), od 25. marta do 4. aprila 1999. godine, izvršili su, po pozivu sa komandnog mesta 3. armije, 24 leta i dejstvovali po 15 objekata. U ovim dejstvima naročito se istakla 241. lovačko-bombarderska eskadrila. Ona je izvršila više od 50 odsto vatrenih dejstava. Na čelu eskadrile, 25. marta, pri dejstvu na šiptarsko uporište na planini Čičavica, u rejonu sela Likovac, poginuo je njen komandant potpukovnik Života Đurić, prva žrtva strategijske grupacije RV i PVO. Naši transportni helikopteri, gde posebno ističem 787. transportnu eskadrilu, za potrebe Prištinskog korpusa izvršili su 104 leta, pri čemu su prevezli do i od Košara i Đeravice 94 ranjenika, nekoliko usmrćenih boraca, 113 putnika i blizu 10 tona potrošnog materijala. I ovo je pokrio veo zaborava. Hrabri i otadžbini odani piloti izvršili su zadatak, tačno onako kako je od njih traženo i povukli se iza zavese koja je pokrila njihovo veliko delo. Hvala im – kaže general Smiljanić.
-----------------------------------------------------------------------------------
Mlađe kolege ne zanima moje ratno iskustvo
Da li mlađe generacije oficira Vojske Srbije izučavaju iskustva iz rata 1999. godine? „Po mojim saznanjima, naša vojnonaučna misao i njene institucije nemaju ni u zamisli uopštavanje saznanja o ratu 1999.godine. Osim propisanih Operativnih izveštaja koje su sve operativne i strategijske grupacije uradile i dostavile Generalštabu VJ po završetku rata, mislim da više ništa nije rađeno i urađeno.Ne zove me niko da mlađim kolegama prenosim svoja saznanja i iskustvo, a ono je baš veliko. Naprotiv, i ja i moje kolege iz rata, posebno generali sa najviših položaja, do skoro smo bili nepoželjni u svim vojnim i državnim institucijama. Kao potvrda tome je i činjenica da je meni, ratnom komandantu strategijske grupacije RV i PVO 2007. godine zabranjen ulazak u zgradu komande RV i PVO u Zemunu”, kaže general Smiljanić.
Sutra: Kleveta je da smo obarali naše „migove 29”

Verbić: sledeće godine drugačija mala matura
Predstavnici gotovo 16.000 roditelja malih maturanata koji su proteklih meseci prikupljali potpise širom Srbije, uručili su juče ministru prosvete, nauke i tehnološkog razvoja dr Srđanu Verbiću peticiju kojom traže da se sadašnjoj generaciji osmaka ne boduje treći kombinovani test, u kojem će se proveravati znanje iz pet predmeta. Organizatori ovih peticija – Savet roditelja osnovnih škola grada Novog Sada u osnivanju prikupili su 10.828 potpisa, a grupa „Roditelji i nastavnici protiv nove male mature” 4.592 potpisa. Oni su ministru rekli da se roditelji slažu da se sprovede kombinovani tekst, ali da ne bi trebalo da se boduje narednih nekoliko godina, sve dok se ne stvore uslovi za adekvatnu pripremu učenika, počevši od petog razreda.
– Nismo znali šta će biti od početka školske godine, ministri su se menjali i nismo imali priliku da uspostavimo pravi dijalog. Sada je drugačija situacija, vi ste naučnik, radili ste s decom, takođe ste roditelj. Mi živimo u kući sa tom decom koja su pod velikim stresom. Sve se održava u tri dana, deca rade tri testa iz sedam predmeta iz gradiva od dva do četiri razreda, što je na nivou ozbiljnog ispitnog roka. Osim toga, od đaka se tokom školovanja traži da bubaju, a sad se odjednom od njih na testu očekuje nešto sasvim drugo, da razumeju i povezuju – rekao je Miodrag Ribić, koji je i nastavnik srpskog jezika u beogradskoj osnovnoj školi „Jovan Miodragović”.
Za razliku od testova iz srpskog jezika i matematike koji su godinama menjani i prilagođavani uz odgovarajuću pripremu, kombinovani test se uvodi u suprotnosti sa proklamovanim načelom postupnosti, rekli su roditelji. Umesto da treći test bude sa svim poznatim zadacima ili bar sa polovinom poznatih, već prve godine uvođenja đaci imaju sve nepoznate zadatke.
– To je prevelika promena za decu. Roditelji nisu protiv testiranja, naš cilj jeste da naša deca nauče i da se sprovedu reforme, ali ne na uštrb ove i naredne četiri generacije. Ako želite da znate kakvo je realno znanje đaka, organizujte testiranje bez najave i bez pripreme, nekoliko puta godišnje, kao što se to radi u Finskoj – rekla je Jelena Desnica, predsednica Saveta roditelja osnovnih škola grada Novog Sada.
Ona je rekla i da je za nastavnike preveliko opterećenje da rade 14 pripremnih časova nedeljno, što oni rešavaju tako što ih ne odrade, pa onda 90 odsto roditelja nema kud do da plaća privatne časove. Ova majka je skrenula pažnju i na to da mnogi učenici moraju da vraćaju knjige koje su dobili besplatno, a posle nemaju iz čega da uče, dok je Gordana Vučurević rekla da je na probi male mature bilo pitanja koja nisu primerena uzrastu đaka, kao i da se roditelji plaše da se na maturi ne nađu pitanja koja se nalaze u udžbenicima samo pojedinih izdavača.
– Sa 20 pitanja tipa koliko pauk ima nogu, ne možete da steknete realan uvid u znanje đaka. Neka bude taj treći test, zatrpajte ih pitanjima, ali nemojte da ga bodujete. Onda će dete učiti koliko inače uči, nije pod stresom, onda odgovara opušteno, onda roditelji ne plaćaju privatne časove, a verujte da sad nastavnici nude „paket” privatnih časova – rekla je Vučurević.
– Da li vi plaćate privatne časove? – upitao je ministar Verbić.
– Moje dete je odličan učenik, sa peticom iz matematike, ali hoće da upiše elitnu školu, elitno odeljenje i nisam imala izbora, da ne bude posle – svi su plaćali, samo ja nisam htela. Našla sam dvočas za 300 dinara i vrlo sam zadovoljna zbog toga – odgovorila je ova majka.
Ministar je rekao da bi odmah prekinuo sa praksom plaćanja privatnih časova i složio se s tim da ne sme da se dozvoli da učenici poslednja dva meseca samo uče za maturu, jer tada test nije pravo merilo znanja.
– Moj utisak je da je čitava ova priča sa završnim ispitom nepotrebno naduvana, a oni koji imaju koristi od toga upravo su oni koji drže časove. Međutim, završni ispit jeste potreban, jer svi znamo kakav je sistem ocenjivanja u školama. Nemojmo da učeniku, kojeg je možda ocenom oštetio nastavnik biologije, oduzmemo mogućnost da to nadoknadi znanjem koje će pokazati na testu – rekao je dr Srđan Verbić.
On je rekao da u ovom trenutku najbolja grupa ljudi radi na testovima, da nije moguće ocenjivanje promeniti preko noći i da je u datoj situaciji najbolje da imamo testove koji su objektivni i isti za sve.
– U ovom trenutku ne možemo da promenimo bodovanje, iako se slažem sa vama da bi testovi morali da nose manje bodova. Za ovu generaciju maturanta nema promene u završnom ispitu, ali zato ćemo uskoro izaći sa predlogom promena završnog ispita za sledeću godinu i u njemu će se naći i mnoge stvari koje ste vi danas rekli – rekao je ministar.
Po njegovim rečima, deca ne treba da znaju koliko pauk ima nogu, već da pokažu da znaju da razmišljaju i povezuju naučeno. On je savetovao roditeljima da se aktivno i sa što jačim pritiskom uključe u rasprave o nastavnim programima, jer će se tada izbeći situacije da se na maturi nađu pitanja kojih nema u gradivu.

Vulin: Kompromis sindikata i poslodavaca moguć i biće ga
BEOGRAD - Ministar za rad, zapošljavanje, boračka i socijalna pitanja Aleksandar Vulin izjavio je danas da je kompromis sindikata i poslodavaca oko Zakona o radu moguć i da će to ministarstvo nastojati da se pronađe zajednički stav svih socijalnih partnera.
Vulin je gostujući na RTS-u rekao da nije sporno da poslodavci i sindikati imaju značajnih primedbi na zakon i da su primedbe i jednih i drugih opravdane, a da je država ta koja mora da nađe način da „svi manje pate”.
„Najbolje bi bilo kada bi se sindikati i poslodavci dogovorili i dođu pred državu sa papirom koji ona samo aminuje. Kompromis je moguć i biće ga, naravno da parlament daje zadnju reč”, rekao je Vulin.
On je podsetio da vladajuća stranka ima ubedljivu većinu u parlamentu i da može da usvoji „bilo šta”, ali da to nije razlog da se do poslednjeg trenutka ne pokušava da nađe zajednički stav svih socijalnih partnera.
Ono što je sigurno, kaže on, više neće biti moguće da u policiji imate 740 ljudi koji na osnovu sindikalnih privilegija ne dolaze na posao, a Beogradu treba 300 policajaca, Novom Sadu isto toliko i to može da se pokrije bez novog zapošljavanja.
„Neće biti moguće da radniku ne isplatite platu, a da on nema nikakav mehanizam da tu platu brzo dobije, ako treba da utuži poslodavca bez troškova, bez advokata”, naglasio je Vulin
Komentarišući štrajk u PIO fondu, on je rekao da veruje da će tokom ove nedelje biti postignut kompromis, jer je vlada ponudila određene mere kako bi zaštitila radnike PIO fonda od najavljenog smanjenja plata za 10 odsto.
Govoreći o nedavnoj najavi da ubuduće oni koji doniraju humanitarnu pomoć budu oslobođeni poreza, on je rekao da je to moguće i da su te donacije vrednije od poreza.
„Moramo to samo odgovorno da uredimo. Možda čak uvođenjem centralnog registra humanitarnih akcija, da država zna ko organizuje humanitarne akcije i da može da proveri”, navodi Vulin.
On je najavio i zakon o boračkoj zaštiti, ali je dodao da prvo mora biti napravljen registar ko su bili borci, pa tek nakon toga u saradnji sa boračkim udruženjima i sindikatima da napravimo zakon.
Govoreći o zajedničkoj srpskoj listi za izlazak na predstojeće izbore na KiM, on je rekao da je to dobra vest i da jedinstvena lista može da ostvari dobre rezultate.

Nikad manja podrška vladi nemačkog kancelara Olafa Šolca
BERLIN – Podrška koalicionoj vladi nemačkog kancelara Olafa Šolca pala je na najniži nivo od dolaska na vlast krajem 2021. godine.
Nezadovoljstvo javnosti Šolcovim Socijaldemokratama, Zelenima i Slobodnim demokratama dostiglo je najviši nivo dosad - oko 70 odsto, pokazala je anketa agencije za istraživanje javnog mnjenja INSA koju je objavio nemački list „Bild”, preneo je Blumberg.
Manje od 40 odsto ispitanika, što je rekordno nizak nivo, podržalo bi jednu od tri stranke na izborima ako bi oni bili održani sada, pri čemu bi birači radije podržali antimigrantsku, desničarsku Alternativu za Nemačku (AfD) nego Šolcov SPD.
Nezadovoljstvo javnosti zbog inflacije, rekordne imigracije i skupih mera zaštite životne sredine mesecima je opterećivalo Šolcovu koaliciju.
Međusobna trvenja i upiranja prstom zaustavili su sposobnost koalicije da napreduje u ispunjavanju ambicioznog plana dekarbonizacije ekonomije, posebno zbog sve većih troškova energenata i rastuće podrške AfD-u protiv establišmenta.
Šolc se trudi da ostane pozitivan, piše agencija, ne samo suočen sa mučnim političkim nezadovoljstvom, već i kada se Nemačka bori sa ubrzanim starenjem stanovništva i nedostatkom kvalifikovane radne snage, posebno u oblasti tehnologije, zdravstvene zaštite i nege dece.
Zabrinutost zbog akutnog manjka radnika u ključnim sektorima i ogroman priliv migranata koji se ubrzao nakon ruskog napada na Ukrajinu ponovo je pokrenuo društvene debate o integraciji i politici zaštite granice.

Kome smetaju srpske zastave na Egzitu
Događaj iz Novog Sada gde su organizatori Egzit festivala sa bedema Petrovaradinske tvrđave skinuli zastavu na kojoj je predstavljena mapa Kosova i Metohije u bojama srpske trobojke i sa srpskim grbom, nekako se stidljivo provukao kroz medije. Radost što dolaze gosti, ko peva i kako svira, „sakrili” su ovaj sramni događaj. Ali su zato društvene mreže „gorele”, uz osuđujuće komentare.
Šta se zapravo desilo: kako bi pokazali što više servilnosti za svoje goste iz zemalja koje priznaju nezavisnost Kosmeta, organizatori su odlučili da skidaju srpske simbole u Srpskoj Atini, “da ih ne vređaju” a na njihovo mesto postavili su srce sa znakom mira.
Baš dok Kurtijevi do zuba naoružani specijalci svakodnevno hapse i maltretiraju naše sunarodnike u južnoj srpskoj pokrajini, Egzit je odlučio da promoviše „mir”. To je mnogo više od servilnosti jer je prekršen ustav i član zakona o nacionalnim simbolima.
Grupa mladih patriota su zastavu sa mapom Kosmeta postavili pre nekoliko dana kao vid podrške našem narodu u južnoj srpskoj pokrajini u ovim teškim trenucima. To je odmah zasmetalo autošovinistima okupljenim u nekim organizacijama i partijama. Mnogo je urađeno na suzbijanju antišovinizma u našoj zemlji, ali pojavni oblici ove bolesti i dalje mogu da se vide. Primer za to je ovaj slučaj.
Pojedinci su već par puta pokušavali da uklone zastavu, u čemu su ih mlade patriote sprečile.
I to nie usamljen incident. Samo dan posle skandala u Novom Sadu, kada su organizatori Egzit festivala sa bedema Petrovaradinske tvrđave skinuli zastavu na kojoj je predstavljena mapa Kosova i Metohije, na istoj manifestaciji dogodio se novi..
Ovog puta je na jednom od nastupa mladić je podigao zastavu na kojoj je bila mapa Kosmeta u bojama srpske zastave i natpis „Nema predaje”. Opkolili su ga i tražili da je skloni. Bilo je povuci-potegni ali taj srpski patriota nije odustao.
Da li većina građana Novog Sada ne gleda blagonaklono na skidanje srpskih simbola, siguran sam da ne gleda. I da im nije drago. I vasceloj Srbiji nije pravo. I to prolazi “ispod radara”.. I nikom ništa. Ako potpisnika ovih redova bilo ko optuži za preterani patriotizam ili slične emocije, znaće odakle dolaze ti napadi, pokazaće oni pravo lice.

Mi ne idemo nikud i ne radimo ništa
Prozapadne opozicione stranke koje organizuju proteste nikako ne žele da se oprobaju na izborima nakon što su već deset puta okupili svoje pristalice na ulicama.
Nesvakidašnji zahtev dela opozicije da se ne raspisuju izbori politički je fenomen kakav se retko može videti u svetu, ali u Srbiji je izgleda i to moguće. Samo u Srbiji postoji opozicija kojoj nije cilj dolazak na vlast ili bar ne dolazak na vlast na izborima.
Tokom jučerašnje protestne šetnje imali smo priliku da ovo čujemo od predsednika Demokratske stranke Zorana Lutovca u izjavi za televiziju N1 koja je medijski promoter protesta i dela opozicije koji ih organizuje.
Na pitanje reporterke N1 da li misli da su izbori pravi način da se protesti kapitalizuju kako smatraju brojni analitičari, Lutovac kaže da to nije dobra procena.
- Leto je, manje je ljudi na ulicama, to treba raditi kad ste najjači, a ne kad slabite. Najjači ste krajem avgusta ili početkom septembra kad se ljudi vrate sa odmora - rekao je Lutovac.
Po svemu sudeći, okupljenih je zaista sve manje, a deluje da su pristalice prozapadne opozicije morale da napuste Srbiju zbog ,,diktature” i lošeg života te da svoju tugu blaže na plažama primorskih zemalja.
Ipak, Lutovac ne sumnja da će se pristalice vratiti. Samo da se završe letovanja. 
Međutim, ni tada, izbori neće biti tema za ovaj deo opozicije već formiranje prelazne vlade bez izbora, legitimiteta i mimo volje naroda kako je to već viđeno tokom dvehiljaditih.
- Izbori za nas nisu tema. Ako raspišu izbore, imaće građane na ulicama - poručio je Lutovac.
Ne može se reći ni da Lutovac nije u pravu jer bi svaki izlazak na izbore podrazumevao i uvek neugodni cenzus od tri odsto. 
Na drugoj strani, za tehničku vladu nije vam neophodno ništa. Eventualno konsultacija u nekoj od stranih ambasada. Posle toga i lideri opozicionih stranaka bi mogli na neku od egzotičnih destinacija. Naravno, o našem trošku. Red je da i oni odmore. Ipak su se naradili.

OVO NEMA NIGDE NA SVETU: OPOZICIJA PRETI VUČIĆU AKO RASPIŠE IZBORE!

N1: Analitičari misle da opozicija treba da kapitalizuje ove proteste. Mislite li da su izbori način?

Zoran Lutovac: Ne, to nije dobra procena! Leto je, manje je ljudi na ulicama, to treba raditi kad ste… pic.twitter.com/gqcZWohz1o
— Detektor laži (@LaziDetektor) July 9, 2023

Srpska jedina štiti Ustav BiH i Dejton
Od našeg stalnog dopisnika 
Banjaluka – Republika Srpska nije izvor problema, već mesto na kom se donose odluke koje pozivaju na domaći dogovor i pronalazak rešenja. U Banjaluci nisu izglasani akti o secesiji, već akti koji omogućavaju relaksaciju i koji pozivaju na dijalog i dogovor. Kao što se desilo na nedavnoj sednici dve entitetske vlade, što mi vidimo kao model odnosa za budućnost, rekao je Nenad Stevandić, predsednik Narodne skupštine Republike Srpske. On je u razgovoru za „Politiku” istakao da je već posle tri dana nakon zajedničke sednice vlada Republike Srpske i Federacije BiH došao „doprinos” saradnji naroda i entiteta i od strane Kancelarije visokog predstavnika (OHR).
„Oni su svoje sporne odluke doneli svega tri dana posle sednice na kojoj su započeti domaći dogovori. To sve objašnjava. Ne dozvoljavaju da se sami dogovorimo. Ne odgovara im da se priča o investicijama, o povratku mladih, zapošljavanju i rastu BDP-a”, rekao je on. Govoreći o podeli državne imovine, podsetio je da su jedine granice koje su nacrtane posle Drugog svetskog rata one koje su podelile entitete u BiH. „Te granice su plod međunarodnog ugovora. Šta one dele ako već nisu međudržavne granice? Pa dele imovinu entiteta! Stoga pokušaj osporavanja imovine Republike Srpske u stvari predstavlja svesno izazivanje krize i sukoba.”
 
Utisak je da BiH ulazi u ozbiljnu krizu. Skupština je usvojila dva zakona i njima odbacila odluke visokog predstavnika i Ustavnog suda BiH. Oba zakona suspendovao je Kristijan Šmit. Šta je Srpsku opredelilo na ove korake? 
Nesporno je da je visoki predstavnik generator sukoba i nesporazuma u BiH. To proističe iz činjenice da on nema legalno imenovanje. Po relevantnim rezolucijama SB UN, BiH je bez visokog predstavnika. Jake zemlje, koje ne zavise mnogo od SB UN, progurale su da Šmit sedne u kancelariju visokog predstavnika bez obzira na to što nema legalitet. Zato imamo stvaranje cikličnih krugova krize. Takođe, Ustavni sud BiH je jedina institucija koja ne počiva na dejtonskim principima – konsenzusu dva entiteta i tri naroda. Tamo dominiraju tri stranca, koji zajedno s dva Bošnjaka preglasavaju Srbe i Hrvate. To je izvor svih problema. Sve što je i ranije radila Narodna skupština RS bila je reakcija na odluke koje donose ove institucije. Neverovatno je da Bošnjaci ne žele da imaju još jednog Bošnjaka u Ustavnom sudu, već nastoje da tamo ostane Nemac ili Albanac. To je za nas znak da se sa BiH upravlja spolja, a za druge nada da će strane sudije, kao u ratu strani avioni, doneti prednost Bošnjacima.
 
Odluke Skupštine RS nailaze na ozbiljnu ljutnju na Zapadu. 
Mi moramo ostati jedinstveni i uporni, ne sme biti pukotina među Srbima. Moramo sačuvati odlične odnose sa Srbijom i svoju neutralnost. Imamo otvorene sve komunikacijske kanale, čak i sa zemljama koje nas stalno kritikuju. Mi ćemo nastaviti da nudimo rešenja, koja će uvek biti zasnovana na dejtonskim principima, a to znači da nijedna odluka ne sme da bude doneta preglasavanjem, bez saglasnosti dva naroda i dva entiteta. A upravo su to radili visoki predstavnik i Ustavni sud BiH. Mi to razumemo kao nastojanje da se ovde provociraju krize i sukobi. Na to reagujemo pametno i nećemo dozvoliti da budemo okrivljeni za ono što je neko drugi smislio.
 
Da li je nametanje model po kom dugoročno može disati BiH? 
Ne, naprotiv, to je potpuno glupo, jer u BiH je već ispod 1,5 miliona Bošnjaka, oko milion Srba i manje od pola miliona Hrvata. Niko nikog tu ne može da nadjača i ugrozi. Mogu samo da se stvaraju nepotrebne krize. Razumem frustraciju Bošnjaka zbog percepcije da samo oni nemaju svoju državu. Zato postoji neki prikriveni cilj da se preko geopolitičke osovine – koju ovde drže Amerikanci i Britanci, posredstvom OHR-a i stranih sudija – isposluje neka supremacija Bošnjaka. Ali to ne može i neće ići preko leđa druga dva naroda i može samo silom da se desi. To ne žele ni Hrvati, koji su u zadnje vreme bili zavisni od Srba, i čiju smo poziciju štitili samo zato da ne bismo mi došli na red, a ne zato što smo u ljubavi s onima koji često pokazuju proustaške stavove. Srpska nije osnovana voljom tih sila koji sada rade protiv nje, ali je od njih prihvaćena kao neminovnost. Ipak se nadležnosti Srpske stalno tope i ako se to nastavi biće kao da je nismo ni stvorili i zato je reakcija RS tako odlučna.
 
Dakle, sem brige za državnu imovinu, korake Srpske uslovila je akumulacija nezadovoljstva. Ipak stižu upozorenja. 
Sva briga kojom Dodika žele da predstave kao figuru koja krši Dejtonski sporazum i ustavni poredak velika je laž. Dodik ima poseban stil, ali on je samo alibi da se dovrši posao obesmišljavanja i obezvlašćivanja RS. Manji deo opozicije to ne razume. Pa još daju podsticaj alibiju međunarodnog faktora. Dodik ima veliki politički kapacitet i vuče najveći broj konaca. Ali to je stvar koja pripada političkom spektru. U pravnom spektru ni Dodik ni RS nikada nisu doneli odluke o disoluciji. Nijedna institucija RS nije donela odluku o otcepljenju. Naše odluke treba pažljivo čitati. Mi u njima tražimo da se izaberu sudije Ustavnog suda BiH, jer je tako predviđeno. Ali volje za to nema kod Bošnjaka koji te sudije mogu da koriste za atak na RS. I zato smo tu gde jesmo. Što se imovine RS tiče, kada smo 2012. potpisivali ugovor s nemačkom kompanijom u vezi s izgradnjom energetskih objekata – isti ovaj kakav sad imamo sa Srbijom, jer su Nemci odustali – tada Ustavni sud nije problematizovao imovinu. Nije smeo protiv stranaca, niti su federalni partneri vikali da ne možemo bez njihove saglasnosti. U pozadini je srbofobija, a ne zajednički razvoj.
 
Dakle, odgovornost za krizu smeštate pre svega u Sarajevo i kod međunarodnih predstavnika. 
Pogledajte, na 9. januar su ranije dolazili svi. Sve do momenta kada su stranci odlučili da izazovu krizu. Nakon što su Dan RS proglasili neustavnim, počinje kriza, a mi počinjemo još žešće da ga slavimo. Svetosavska nagrada je takođe problematizovana od Bošnjaka, ali je Ustavni sud odlučio da ona nije uvredljiva. Taj sud je ušao u formu da deli srpske svece. Da procenjuje koji svetac vređa interese bošnjačkog naroda. Pa ih valjda Sveti Sava ne vređa, jer je Srbin, a Sveti Stefan, ipak, vređa. Oni su se upustili i u meritum verskog, društvenog, običajnog i potpuno polupali lončiće.
 
Da li RS nastupa jedinstveno u aktuelnoj krizi? 
Kao osnivač SDS-a i iz kog sam izašao u vreme čudne nacionalne politike u najvećoj stranci opozicije, mogu samo da skinem kapu za poslednje stavove i da kažem da se ta partija ponaša državotvorno. Nadam se da će tako i ostati. Trenutno, SDS je stranka opozicije koja razume razliku između vlasti i države.
Setite se, targetiranje Karadžića nekada je bilo isto kao aktuelno prokazivanje Dodika. Karadžića su najpre oterali u šumu, pa u zatvor, a prethodno su mu garantovali da neće biti procesuiran. Pravili su hajku kako bi od njega napravili kriminalca, lažući da je iz Prijedorske banke odneo tri miliona maraka. Želeli su stvoriti nezadovoljstvo naroda prema njemu, što nije uspelo. Ne verujem ni da će uspeti aktuelni pokušaji po istom principu. Nismo mi društvo koje drugačije živi i radi ili ima drugačije demokratske principe od nemačkog, francuskog ili švajcarskog modela. U vreme evropske cenzure u vezi s ratom u Ukrajini možemo čak reći da smo pet puta slobodniji. U Banjaluci možete da kritikujete i hvalite Putina ili Zelenskog, a u Berlinu i Parizu to ne smete. Udar na RS, sem napada na naše vrednosti, jeste udar i na demokratsko društvo.
 
Neki u poslednjim dešavanjima u RS pronalaze baš uticaj dešavanja u Ukrajini. 
Sukob u Ukrajini ima veze sa situacijom u celom svetu. Pa ima refleksije i na Balkan. Mi u tom ratu ne učestvujemo. Nepoštovanje međunarodnih ugovora je uvek generator koji dovodi do ratova. Nepoštovanje Kumanovskog sporazuma i Rezolucije 1244 izaziva krizu na KiM, jer Srbi nisu dobili svoje bezbednosne snage da ih štite. Minski sporazumi nisu poštovani dok je trajala tortura nad stanovništvom Donbasa. Ako se setimo kako se pred Drugi svetski rat raspalo Veće naroda i kako se danas ljuljaju UN, možemo da povučemo mnoge paralele. Ali mi nigde ne treba da srljamo. BiH treba da se liši ambicije za priključivanje u bilo kakve vojne asocijacije. Ali EU je odlučila da pritisne BiH da se mora opredeliti. Na svu sreću bez mišljenja Srba to se ne može desiti. Blokirali smo pristupanje NATO-u i uvođenje sankcija Rusiji. Srpska može da se ponosi kako tretira ukrajinsku manjinu, koja je ovde najbrojnija. U Prnjavoru živi nekoliko hiljada Ukrajinaca, koji imaju svoje crkve i mi želimo da niko u Srpskoj nema ikakvih problema. To je za nas čast.
 
Verujete li u neka saznanja da se razmatra smena Dodika? 
Mi smo OHR još ranije potpuno pobedili, argumentima i dokazima. Dokazali smo da su svi visoki predstavnici imenovani rezolucijama SB UN. Prezentovaćemo dokumente koji su potpisani između parafa i potpisa Dejtonskog sporazuma, sa takozvane Konferencije za implementaciju mira u Londonu – koja je ustanovila Savet za sprovođenje mira (PIK) i pozvala zvaničnim dokumentima SB UN da potvrdi prvog visokog predstavnika. Dakle, čak i kada bi Šmit smenio Dodika, mi to ne bismo objavili, jer nema legalitet. Ako nema legalitet imenovanja i njegove odluke su nelegalne. Pa kako onda da njegove odluke objavljujemo u „Službenom glasniku RS”? Ovog trenutka, Srpska je ta koja čuva pravni poredak u BiH. Sve akcije iz RS zasnovane su na pravu i to svi dobro znaju. Zato su prešli na drugu strategiju – zloupotrebu Ustavnog suda.
 
Šmit je nametnuo zakon koji inkriminiše one koji ne poštuju njegove, kao i odluke Ustavnog suda. 
Time želi da upotrebi domaće institucije za izazivanje krize. To će opet raditi nametanjem zakona. Oni koji budu prihvatili da sprovode takve zakone mogu da naprave poremećaj mira. Zato je Dodik najavio da će u Nemačkoj tužiti Šmita za lažno predstavljanje, ali i za narušavanje mira, a to je najveći zločin. Mi u RS sem pravnog poretka RS i BiH čuvamo i mir.
 
Posebnu nervozu na Zapadu izazvala je najava suspenzije ingerencije Suda i Tužilaštva BiH i agencije Sipa. 
Jedan šeik je u otporu zapadnjačkoj agresiji rekao da muslimani ne jedu svinjetinu, ali da ako treba da umru od gladi, možda i mogu da ih nateraju na to. Ako naše postojanje bude ugroženo, bićemo prinuđeni da donosimo zakone koji će imati pravni legalitet i koji će se primenjivati na teritoriji RS. A sasvim drugi zakoni će važiti u FBiH. Imaćemo praktično dve zemlje. To ne priželjkujem, već se nadam da će biti pameti u međunarodnim centrima, što uključuje i neophodnu katarzu u EU, koja ovde treba da zameni OHR. Treba da se imenuju domaće sudije i da se sprovode domaći zakoni, te da niko nikome ne koči razvoj.
 
Na osnovu čega tvrdite da se neće dozvoliti da Srbi u BiH budu svedeni na manjinu i podvrgnuti nasilju kao na KiM? 
Teroristički režim koji na KiM ugrožava Srbe često pominje Srpsku, što je za nas veliko priznanje. Kada tvrde da neće dozvoliti RS na KiM, to je potvrda da je Srpska toliko etablirana da joj se ni ćošak ne može odbiti. Niko sem naše skupštine neće donosi odluke u ime nas, niti će imenovati gradonačelnike u ime naših građana tako što će da raspisuje izbore i sa dva-tri odsto izlaznosi priznaje njihove rezultate. A mnogi u Sarajevu bi to voleli. U RS postoje dva veća naselja sa Bošnjacima, Kozarac i Janja, koja uživaju svu našu pažnju, prava i ljubav. Ipak, BiH iz devedesetih i danas nije ista. U Sarajevu nema Srba, svi gradovi su monoetnički u oba entiteta, uz izuzetke Drvara, Glamoča, Grahova i Petrovca u FBiH. Izmaštana multietnička priča je samo lažni građanski model za konačnu supremaciju Bošnjaka.

Bajden: Saudijska Arabija i Izrael daleko su od sporazuma o normalizaciji odnosa
Izrael i Saudijska Arabija su daleko od sporazuma o normalizaciji koji bi uključivao sporazum o odbrani i američki civilni nuklearni program, rekao je predsednik SAD Džozef Bajden u intervjuu za Si-En-En.
Američki zvaničnici su posredovali u pokušaju da postignu dogovor o normalizaciji odnosa između dve zemlje, podseća Rojters.
„Daleko smo odatle. Imamo o mnogo čemu da razgovaramo”, rekao je Bajden.
Izraelski ministar energetike Izrael Kac je prošlog meseca izrazio protivljenje ideji da Saudijska Arabija razvija civilni nuklearni program kao deo bilo kakvog uspostavljanja odnosa između dve zemlje posredstvom SAD.
Bajden je ukazao na odluku Saudijske Arabije, uoči njegove posete kraljevstvu prošlog leta, da otvori svoj vazdušni prostor za sve avio-prevoznike, otvarajući put za više preleta ka i iz Izraela, prenosi Tanjug.

Bajden otputovao na evropsku turneju, posetiće Britaniju, Litvaniju i Finsku
Predsednik SAD Džozef Bajden otputovao je danas na evropsku turneju tokom koje će posetiti Veliku Britaniju, Litvaniju i Finsku, javlja Rojters.
Bajden će večeras stići u London, a narednog dana će se sresti sa britanskim kraljem Čarlsom III, prvi put od kada je krunisan.
On će razgovarati i sa britanskim premijerom Rišijem Sunakom u Dauning stritu.
Sledeća poseta je samit NATO u Viljnusu, u Litvaniji.
Bajden će provesti dva dana u glavnom gradu Litvanije, koja je domaćin godišnjeg samita NATO.
On ćee učestvovati na sastancima sa liderima i održati govor na Univerzitetu u Viljnusu.
Konačna stanica je Helsinki, gde se očekuje da će Bajden u četvrtak proslaviti proširenje NATO sa Finskom kao najnovijom članicom alijanse.
Ova nordijska zemlja je u aprilu postala 31. članica NATO.
Bajdenov savetnik za nacionalnu bezbednost Džejk Saliven rekao je da će Bajdenovo putovanje „pokazati predsednikovo vođstvo na svetskoj sceni”, navodi AP, prenosi Tanjug.

SPS-u najviše donacija od firmi, SNS-u od pojedinaca
Srpska napredna stranka imala je ubedljivo najskuplju kampanju za parlamentarne izbore održane 16. marta – potrošila je nešto više od osam miliona evra, tačnije 942.146.074 dinara. To je za oko 630 miliona dinara više nego što je ova stranka platila kampanju pre dve godine (i tada u savezu sa više manjih partija). U ovoj izbornoj kampanji i koalicija oko Socijalističke partije Srbije imala je veće izdatke nego za izbore 6. maja 2012. Sada su utrošili oko tri miliona evra ili 342 miliona dinara, a pre dve godine – gotovo upola manje.
I Demokratska stranka Srbije je ovog puta iskoristila više novca – oko 96 milina dinara u odnosu na 68 miliona pre dve godine, ali uprkos tome nije prešla cenzus. Ispod crte ostali su i Liberalno-demokratska partija i njen savez, kao i Ujedinjeni regioni Srbije, čija je kampanja i ovog puta bila znatno skuplja od DSS-ove, ali su oni sada barem trošili mnogo manje nego 2012. Pre dve godine troškovi LDP-a bili su 230 miliona dinara, a URS je tada (na oglašavanje, izborni materijal, mitinge, konvencije...) potrošio čak 460 miliona dinara.

To je bilo samo osam miliona dinara manje nego što je na kampanju dala tada moćna (i ujedinjena) Demokratska stranka. Sada su razjedinjeni, DS i Nova demokratska stranka sa prefiksom „Zeleni”, ukupno potrošili oko 274 miliona dinara.
Od ukupno 19 političkih subjekata koji su bili u obavezi da Agenciji za borbu protiv korupcije dostave izveštaj o troškovima izborne kampanje za izbor narodnih poslanika, to nije učinila jedino grupa građana ,,Patriotski front” – dr Borislav Pelević. Izveštaji svih ostalih učesnika ovih izbora mogu se videti na sajtu agencije.
„Teško je dati preciznu procenu koliko će trajati postupak kontrole izveštaja, jer kontrola ne zavisi samo od Agencije za borbu protiv korupcije, već i od spremnosti drugih državnih organa, pravnih lica i političkih subjekata na saradnju sa agencijom. Dosadašnje iskustvo govori da će biti potrebno ne manje od tri meseca od podnošenja izveštaja”, kažu za „Politiku” u ovom nezavisnom kontrolnom telu.
Prihodna strana ovih izveštaja otkriva kako su stranke finansijski „pokrile” pomenute troškove, to jest nisu ih pokrile, bar kada je reč o najvećim strankama. Pre dve godine samo su URS i LDP potrošili više nego što su skupili. Ovog puta, računajući priloge fizičkih i pravnih lica, sopstvena sredstva i kredite, koji su dati u našoj tabeli, i sredstva iz javnih izvora, to jest budžeta, samo je SNS prikupio više nego što je potrošio. Dobrim delom zahvaljujući i velikom broju osvojenih mandata, zbog čega je iz republičke kase dobio ukupno 432 miliona dinara. Podsetimo, svi učesnici izbora dobili su istu svotu za kampanju – 8,9 miliona dinara, a posle objavljivanja rezultata veći deo kolača je podeljen samo onima koji su prešli cenzus. Tako je još i koalicija oko SPS-a dobila ukupno oko 127 miliona, lista „Sa Demokratskom strankom za demokratsku Srbiju” blizu 60 miliona, a široka koalicija koju je predvodio Boris Tadić – 57 miliona dinara.
Prema ovim izveštajima, naprednjaci su imali najviše priloga fizičkih lica – 2.805 njihovih članova i simpatizera davalo je između 800 i 400.000 dinara. Kuriozitet je da je više od 95 odsto ovih priložnika uplatilo istu sumu – po 40.000 dinara. Podsetimo, SNS je na sličan način prikupljao sredstva i pre dve godine. Tada je oko 2.200 osoba dalo po 19.000 dinara.

Najjačoj partiji u Srbiji novčani prilog su dala samo dva pravna lica, ukupno 505.000 dinara. Od toga, firma „Lider pro” je dala pola miliona.
Sve druge partije su imale znatno manje priložnika, pa su se i lakše mogla videti neka od poznatijih imena. Tako je socijalistima priloge uplatilo oko 220 građana, a više njih izdvojilo je po 700.000 dinara, što je najveća pojedinačna uplata. Toliko je dao i funkcioner SPS-a Dušan Bajatović. Socijalisti su najviše prikupili donacija od pravnih lica, od njih 11, a najdarežljivije bile su firme „Ravi CO” – sedam miliona, „Pasaž advertajzing” – oko 6,8 miliona, „Futura GS” – pet miliona...
Koaliciju oko Demokratske stranke najviše je finansijski pomogao njen lider Dragan Đilas. On je, kao fizičko lice, donirao 800.000 dinara (a toliko je priložio i Božidar Đelić), a njegova firma „Multikom grupa” dala je osam miliona. Uz to, sredstva ove firme bila su jemstvo za sredstva iz budžeta.
NDS-Zeleni dobili su priloge od 50-60 građana, a najviše se istakao Branko Radujko – sa 800.000 dinara. Funkcioner NDS-a Aleksandar Senić dao je 200.000. Od pravnog lica Subotić-Homen (verovatno advokatska kancelarija majke Slobodana Homena, bivšeg državnog sekretara u Ministarstvu pravde), Tadićeva koalicija dobila je više od milion dinara.
DSS-u je pojedinačno najviše priložio njegov funkcioner Andreja Mladenović (100.000 dinara), sada zamenik gradonačelnika Beograda. I dve firme su donirale ovu stranku – „Imperija kompani” sa osam miliona i „Aurora MM” sa 3,5 miliona dinara. Jemstvo za sredstva iz budžeta i ovog puta obezbedio je biznismen i član stranke Nenad Popović, hipotekom na njegovu nepokretnost. Ova stranka je jedina, uz naprednjake, koja je uzela kredit, i to u dosta manjem iznosu. I DSS i SNS su, inače, kredit podigle kod AIK banke.
Hipotekom na stan je svoju predizbornu kampanju pokrio i bivši ministar privrede Saša Radulović. Jedina donacija njegovoj listi koja je osvojila nešto više od dva odsto glasova, bila je od istoimenog udruženja građana „Dosta je bilo” – 595.000 dinara.
Među onima koji nisu prešli cenzus nalaze se i radikali koji nisu imali nikakvu donaciju i nisu uzimali kredit, a u kampanju su ušli sa 456.000 dinara sopstvenih sredstava. Za razliku od njih, grupa građana „Dveri” prikupile su od članova i simpatizera oko 415.000 dinara.
--------------------------------------------------------------------------------------------
Najveći pojedinačni prilozi za kampanju:
Dragan Đilas (DS) 800.000 dinara
Božidar Đelić (DS) 800.000 dinara
Dušan Bajatović (SPS) 700.000 dinara
Branko Radujko (NDS-Zeleni) 800.000 dinara
Andreja Mladenović (DSS) 100.000 dinara

Za Statut Vojvodine glasali DS, SNS, SPS, SVM i NDS
Novi Sad – Poslanici skupštine Vojvodine izglasali su predlog Statuta pokrajine u kojem je, po nalogu Ustavnog suda, izmenjeno dve trećine teksta. Za praktično novi tekst glasalo je 99, od ukupno 120 pokrajinskih parlamentaraca. Protiv su bila četiri poslanika DSS i dva radikala, dok je 11 poslanika LSV-a bilo uzdržano.
Iako su usvajanju Statuta prethodili dramatični meseci u kojima se činilo da će teško biti ispoštovan rok koji je zadao Ustavni sud, a to je da Statut bude usvojen do 6. juna, poslednjih nedelja, posebno nakon dogovora SNS-a i SVM-a, činilo se da izrada novog najvišeg pokrajinskog akta ide „kao po loju”. 
Tako da nikoga nije iznenadilo usvajanje dokumenta o kojem će se danas izjasniti i Narodna skupština. Kao i prilikom usvajanja prve verzije Statuta koja je prošle godine „pala” pred Ustavnim sudom, i ovoga puta kompromis je bila reč oko koje su se u pokrajinskom parlamentu okupili oni koji su za njega glasali. 
Međutim, usvajanjem Statuta za koji su glasali poslanici vladajuće koalicije, bez LSV-a, i poslanici opozicije bez DSS-a i SRS-a, čini se da je zatvoreno poglavlje mira u pokrajinskom parlamentu. Sa jedne strane, usvajanjem teksta Statuta sprečeno je urušavanje dela pravnog sistema Srbije, dok je sa druge strane, označen početak nove runde bitne za vanredni izlazak na birališta u pokrajini. 
„Posle usvajanja novog Statuta, nastavićemo još intenzivnije da tražimo formiranje nove vladajuće većine i prevremene pokrajinske izbore”, najavio je šef poslaničke grupe SNS-a Predrag Matejin, istakavši da kompromis koji su postigli oko Statuta ni na koji način ne ublažava njihove zahteve za raspisivanjem izbora.
Za SNS je svako rešenje bolje od sadašnjeg – vlade na čelu sa Bojanom Pajtićem koju skoro svakodnevno zbog raznih finansijskih malverzacija optužuje i novosadski odbor te stranke. Naprednjaci su, poručio je Matejin, svesni činjenice da nije nimalo jednostavan put do vanrednih pokrajinskih izbora i zato pristaju na sva druga rešenja poput prekomponovanja vlasti i ostavke premijera, koja bi dovela do provere političke volje građana. 
Da izlaz iz krize u, najpre, međuljudskim odnosima u vladajućoj koaliciji vodi u rekonstrukciju, ili novim izborima, prvi put je jasno svima stavio do znanja lider LSV-a Nenad Čanak. Dok traju pregovori njegove stranke i stožera vladajuće koalicije DS-a, o čemu je „Politika” pisala, Čanak je prvi put postavio uslov ili – ili. 
Čanak je uoči glasanja o Statutu rekao da u Vojvodini mora da se dogodi ili rekonstrukcija vlade, ili novi izbori, jer vlast koju Demokratska stranka ima u toj pokrajini apsolutno ne odgovara podršci koju ima u biračkom telu.
Komentarišući to, uoči glasanja o Statutu, pokrajinski premijer Bojan Pajtić rekao je da „ne veruje da su njegovi koalicioni partneri amoralni ljudi da bi rušili pokrajinsku vladu”. Sa druge strane, predsednik vojvođanske skupštine i lider SVM-a Ištvan Pastor bio je mnogo oštriji prema koalicionom partneru:
„Ja to doživljavam kao očajnički pokušaj da se nađe u političkom fokusu. Ako nema drugih ideja sem ponavljanja otrcane rečenice koja je potrošena u proteklim mesecima, onda je to dosta žalosno.”
Da li oštra strelica koju je Ištvan Pastor uputio Nenadu Čanku najavljuje nove sukobe unutar vladajuće koalicije u pokrajini znaće se već krajem maja, nakon izbora u Demokratskoj stranci. Naime, spekuliše se da sudbina Pajtićeve vlade zavisi i od toga da li će preuzeti lidersku palicu u svojoj stranci. Procenjuje se da će njegovo stranačko jačanje ojačati i poslanički klub u pokrajinskom parlamentu, koji se poslednjih meseci osipa. Sam Pajtić je najavio samo mogućnost tehničke rekonstrukcije kabineta zbog mogućeg izbora aktuelnog potpredsednika Andora Delija, na listi mađarskog Fidesa, u Evropski parlament. Međutim, moguće je da ostane upražnjeno još jedno potpredsedničko mesto, jer je Goran Ješić najavio da će podneti ostavku ukoliko Bojan Pajtić pobedi na stranačkim izborima. I dok traju previranja unutar samog DS-a, poslednjih nedelja aktuelizovan je sukob na relaciji sa bivšim partijskim drugovima. Naime, Tadićeva NDS je u skupštini Vojvodine već „pridobila” 5 poslanika iz kluba DS-a, a spekuliše se da će se u narednom periodu taj broj bar udvostručiti.

U Vijetnamu zapaljeno 15 stranih fabrika
Ulični neredi na jugu Vijetnama i paljenje 15 stranih fabrika za koje su napadači verovali da su u vlasništvu Kine samo su eskalacija dugogodišnjeg teritorijalnog spora oko pomorskih granica u Južnokineskom moru, u koji su pored Vijetnama uključeni i Malezija, Filipini, Bruneji i Tajvan.
Mnoge dosad pošteđene singapurske i tajvanske firme istakle su transparente na kojima piše „Mi volimo Vijetnam” i „Hoang Sa, Truong Sa – Vijetnam”, što su vijetnamski nazivi za Paraselska i Spratli ostrva, arhipelage koje svojataju i Vijetnam i Kina.
Demonstracije su počele u Hanoju u utorak kao protest zbog stava Kine da Peking ima istorijsko pravo na čak 70 odsto ogromnog morskog prostranstva između Tajvana i kineske obale na severu, Vijetnama na zapadu, Filipina na istoku i ostrva Borneo na jugu, koje dele Malezija, Indonezija i sultanat Bruneji.
Početkom maja velika kineska naftna platforma vredna oko milijardu dolara postavljena je u Južnokinesko more u blizini Paraselskih ostrva za koje Vijetnam smatra da su mu silom oteta. Platformu je pratilo čak 80 kineskih bojnih brodova, koje je vijetnamska obalska straža neuspešno pokušala da zaustavi patrolnim čamcima, a i zvanični protest Hanoja ostao je bez odgovora. Prethodno se dogodio i niz incidenata, kada su Kinezi niskim preletima borbenih aviona onemogućavali ribarske brodove okolnih zemalja da love u vodama koje tradicionalno smatraju za svoje.
Neizbežno, i SAD su ocenile da platforma u vodama Vijetnama predstavlja provokaciju, uz ukazivanje na to da je Vašington „duboko zabrinut zbog agresivnog ponašanja” Kine. Iz Pekinga je uzvraćeno da je u Južnom kineskom moru bilo provokativnih koraka, ali da za to nije odgovorna Kina, već upravo Amerika koja ohrabruje takve akcije.
Iz Hanoja i Manile jedinstveno tvrde da kineska pretenzija na veliki broj slabo naseljenih ostrva u arhipelagu Paraselskih i Spartli ostrva i Skarboro plićacima, krši odredbe međunarodnog prava o teritorijalnom moru, jer su ta područja hiljadama kilometara od obala Kine i znatno su bliže zemljama koje se protive ekspanzionističkim kineskim potezima. Ali, kroz to i strateški važno područje prolaze sirovine za potrebe Kine, Japana, Južne Koreje i Tajvana i – što je izgleda još važnije – potvrđene rezerve nafte u Južnom kineskom moru veće su od 213 milijardi barela, što prevazilazi kapacitet nalazišta u svim drugim zemljama osim Saudijske Arabije i Venecuele.
Kina je, inače, Paraselska ostrva preuzela 1974. godine proterujući snage Južnog Vijetnama, koji je tad uživao vojnopolitičku podršku SAD, ali je već gubio rat u kome su Kinezi pomagali severnovijetnamske komunističke borce. Kada je Severni Vijetnam 1975. zauzeo prestonicu američkog marionetskog režima u Sajgonu i ujedinio zemlju, podnet je zahtev Kini da se Paraselska ostrva vrate pod vijetnamski suverenitet. Do danas, međutim, taj zahtev nije uvažen.
Sadašnji sukob u stvari predstavlja samo posledicu strepnje u regionu jugoistočne Azije od rasta kineske moći. Istovremeno, nastojanje Kine da kontroliše resurse u Južnokineskom moru, uključujući tu i oblasti koje su na tek nekoliko stotina kilometara od obala Vijetnama ili Filipina, gura te zemlje u zagrljaj SAD. Tako se u Vijetnamu, uprkos nezaboravljenom dvanaestogodišnjem ratu protiv SAD već odavno razmatra mogućnost iznajmljivanja pomorske baze u gradu Danang američkoj vojsci. Prvi razgovori o ovoj opciji vođeni su u Vijetnamu pri poseti Džordža Buša 2006. godine, a potom se ideja razrađivala. Hilari Klinton je kao ministarka spoljnih poslova bila u Hanoju 2012, a prošle godine vijetnamski predsednik Truong Tan Sang boravio je u SAD, što je takođe shvaćeno kao traženje načina da se odupre rastućoj kineskoj hegemoniji kroz vojno-ekonomsko približavanje Vašingtonu i povezivanju privreda i liberalizaciji uvoza u sklopu Transpacifičkog partnerstva.
Inače, Pacifik i istočna Azija geostrateški su prioritet spoljne politike Baraka Obame i SAD su pre samo dvadesetak dana potpisale sporazum sa Filipinima o povećanju broja američkih vojnika na ovom arhipelagu.
Juče je Jangunu, prestonici Mjanmara, održan sastanak lidera zemalja Asocijacije zemalja jugoistočne Azije (ASEAN), na kome su Vijetnam i Filipini pokušali da izdejstvuju kolektivnu osudu nasilničkih poteza Kine, ali su se ostali lideri ASEAN-a (Indonezija, Brunej, Kambodža, Laos, Malezija, Mjanmar, Singapur i Tajland) uglavnom uzdržali od oštrije kritike te zemlje, koja je za većinu njih najvažniji trgovački partner.

Broj poginulih rudara u Turskoj popeo se na 274
ANKARA – Broj poginulih rudara posle eksplozije u rudniku uglja u gradu Somi, na zapadu Turske, porastao je na 274, saopštili su danas turski zvaničnici, čime je ovo postala najveća industrijska katastrofa u Turskoj.
Prema rečima ministra energetike Tanera Jildiza, požar koji još besni u rudniku otežava napore spasilačkih ekipa i dodao da „vreme ne radi za nas”, preneo je AFP.
Do sada je spašeno skoro 450 rudara, izjavio je upravnik rudnika Soma Komur Isletmeleri i dodao da se još ne zna šta je izazvalo požar, ali da je najverovatnije uzrok smrti rudara trovanje ugljen-monoksidom.
Premijer Turske Redžep Tajip Erdogan ranije danas izjavio je da se veruje da je pod zemljom ostalo zarobljeno još 120 rudara.
Turski premijer je rekao da će uzrok nesreće biti „podrobno ispitan”, preneo je AFP.
„Nesreća se detaljno istražuje. Nećemo dozvoliti nehat”, rekao je Erdogan nakon posete mesta nesreće.
Turska vlada je proglasila trodnevnu nacionalnu žalost, a spasilačka operacija trajala je tokom cele noći.
Jildiz je ranije danas rekao da je 80 rudara hospitalizovano, a da se četvoro nalazi u kritičnom stanju i dodao da je tim od 400 ljudi uključen u spasavanje.
U nesreći koja se dogodila u utorak 787 rudara ostalo je zarobljeno u rudniku.
Pretpostavka je da je do eksplozije došlo zbog neispravnog električnog transformatora.

Lavrov: Ukrajina na ivici građanskog rata
MOSKVA – Ministar spoljnih poslova Rusije Sergej Lavrov rekao je da je Ukrajina na ivici građanskog rata, što otežava održavanje slobodnih i fer izbora 25. maja.
„Kada Ukrajinci ubijaju Ukrajince smatram da je to blizu građanskog rata”, rekao je Lavrov i istakao da je „na istoku i jugu Ukrajine rat, pravi rat sa upotrebom teškog oružja”, prenela je agencija AFP.
„Ako je to pogodno za slobodne i fer izbore onda ja ne znam šta znači fer i slobodno”, dodao je šef ruske diplomatije.
U Ukrajini su zakazani prevremeni predsednički izbori 25. maja.
Međutim, prelazna vlast koja vodi zemlju od svrgavanja ukrajinskog proruskog predsednika Viktora Janukoviča u februaru vodi ofanzivu protiv proruskih snaga uglavnom na istoku i jugu zemlje.
Lavrov smatra da bi i proruske snage trebalo uključiti u razgovore o „nacionalnom jedinstvu”, koji su danas započeli u Kijevu i u kojima učestvuju bivši ukrajinski predsednici, aktuelni ukrajinski zvaničnici, poslanici, verski lideri i akademici.
Okrugli sto o „nacionalnom jedinstvu” prvi je u nizu planiranih i održava se na preporuku Organizacije za evropsku bezbednost i saradnju (OEBS) ali se odvija bez predstavnika istočnih regiona u Ukrajini.
----------------------------------------------
Rjabkov: Kijev treba odmah da pokrene politički dijalog
BEČ – Zamenik ministra inostranih poslova Rusije Sergej Rjabkov izjavio je danas da vlasti u Kijevu treba odmah da pokrenu politički dijalog sa regionima koji su proglasili nezavisnost od Ukrajine.
U intervjuu iranskoj novinskoj agenciji Tasnim, Rjabkov je rekao da smatra da se stanovište ljudi koji su učestvovali u veoma dobro organizovanim demokratskim referendumima, treba poštovati, preneo je Itar Tas s.
Rjabkov je rekao da bi, prema njegovom mišljenju, Organizacija za evropsku bezbednost i saradnju mogla da ima ulogu u tom dijalogu, dok bi Evropska unija, kako je naveo, pre trebalo da se rukovodi odgovornošću, nego politikom sankcija.
EU bi trebalo da vode politiku, koja bi bi uticala na vlasti u Kijevu da se odgovornije ponašaju prema regionima koji su proglasili nezavisnost, rekao je zamenik ministra inostranih poslova Rusije.
„To je naša procena i ona se u potpunosti odnosi na i na politiku SAD”, istakao je Rjabkov.

Ujedinjuje se istok Ukrajine
Ukrajinska kriza prelazi u novu fazu koja opasno preti raspadu ove bivše sovjetske republike. Juče je najavljeno da su samoproglašene Donjecka narodna republika (DNR) i Luganska narodna republika (LNR) već pokrenule pregovore o ujedinjenju. Kako je prenela pres-služba vlade DNR, inicijativa za pregovore o objedinjavanju republika pokrenuta je u ponedeljak uveče, prenela je agencija RIA Novosti.
Ideja o ujedinjenju dve (bivše) ukrajinske republike prirodno se nametnula posle nedeljnog referenduma kojim je Kijevu jasno stavljeno do znanja da se tamošnja vlast u ovim krajevima više ne priznaje.
„Pregovori su pokrenuti i za početak je neophodno rešiti tehnička pitanja”, napominje jedan zvaničnik Narodnog saveta (privremene vlade) LNR. „Idemo korak po korak ka prvom stepenu ujedinjenja.”
„Ujedinjenjem svih regiona Ukrajine štiti se zakon i poredak”, naglašava politički konsultant Anatolij Vaserman.
Bunt jugoistočnog dela Ukrajine, pretežno proruski orijentisanog, usledio je nakon nasilne promene vlasti u Kijevu koja je posle svrgavanja proruskog predsednika Viktora Janukoviča istakla da će ubuduće voditi prozapadnu politiku.
U međuvremenu, vršilac dužnosti predsednika Ukrajine i predsednik Vrhovne rade Aleksandar Turčinov je izjavio da će antiteroristička operacija, u cilju zaštite života i zdravlja ukrajinskih građana, biti nastavljena, prenosi agencija Ukrinform.
U Kijevu, takođe, insistiraju da nikakvo priznanje rezultata referenduma održanih u spornim republikama ne dolazi u obzir.
Kako prenosi agencija Tanjug, „kopredsednik vlade DNR” Miroslav Rudenko izjavio je da njima nije ni potrebno priznanje međunarodne zajednice, već priznanje „zaista nezavisnih država”, pošto je ta samoproglašena republika „na referendumu potvrdila svoj suverenitet”. On je, takođe, istakao da je preuranjeno razmatrati pitanje prisajedinjenja Rusiji.
Rudenko je u intervjuu letonskoj radio-stanici Baltkom rekao da postoje Južna Osetija i Abhazija „koje je priznalo šest zemalja” i Kosovo „koje je priznalo 100 zemalja”.
„Očigledno da je u pitanju pristrasno postupanje. SAD diktiraju celom svetu ko treba, a ko ne treba da bude priznat. Ono što je povoljno za SAD, one priznaju”, rekao je Rudenko, a prenela je Ruska informativna agencija RIA Novosti.
On je naglasio da DNR nije potrebno priznanje „međunarodne zajednice koja je postala marioneta SAD”.
„U budućnosti želeli bismo civilizovan razvod (sa Ukrajinom), ali on, zahvaljujući naporima hunte, protiče veoma necivilizovano”, dodao je Rudenko.
Njegove reči potvrdio je i drugi kopredsednik DNR Denis Pušilin izjavom „Komsomolskoj pravdi” da „pošteno govoreći, ne očekuje pozitivan rezultat” od obraćanja UN radi priznanja DNR. „Pozicija Zapada prema nama je prilično jasna, međutim, mi se naročito ne uzbuđujemo, znali smo kuda smo krenuli”, istakao je.
Stvaranje donjecko-luganskog saveza neizbežnim smatra i Aleksandar Kazakov, direktor Centra za liberalno-konzervativnu politiku Stolipina i Struve.
„Po meni, idealna konstrukcija bila bi federativna republika Novorusija, koja bi u sebe uključila od dva do deset ukrajinskih regiona i predložila Moskvi i Minsku (Belorusija) stvaranje savezne države. Tako bismo, s jedne strane, sačuvali granice i ne bismo ulazili u globalne geopolitičke sukobe, a sa druge strane, to bi omogućilo otvorenu i neometanu međusobnu ekonomsku i političku saradnju”, objasnio je Kazakov.

Štrajkovi najavljuju izbore u Grčkoj
Od našeg dopisnika
Atina – Nedelju štrajkova u Grčkoj započeli su zaposleni u javnom sektoru, pa su zatvoreni univerziteti, muzeji i arheološka nalazišta, dok bolnice rade samo za hitne slučajeve. Još jednom, pred nedeljne izbore za lokalne organe vlasti, oni izražavaju nezadovoljstvo vladinom ekonomskom politikom, koja je diktirana uslovima međunarodnih kreditora.
Za administrativno osoblje univerziteta ovo je, kako kažu, samo štrajk upozorenja koji preti da ponovi jesenji scenario, kada je zbog njihove tromesečne obustave rada bilo onemogućeno funkcionisanje nastave. Zaposleni u javnom sektoru protive se vladinim merama slanja zaposlenih na prinudni odmor i navodnog premeštanja na nova radna mesta, koje su se u praksi, u većini slučajeva, završile otpuštanjem.
Nekoliko dana pred lokalne i izbore za Evropski parlament 25. maja, ankete pokazuju da su Grci nezadovoljni i da ne veruju u skori oporavak... Sa rezervom primaju svakodnevna uveravanja premijera Antonisa Samarasa da je najteži period prošao i da je, bez obzira na svakodnevne teškoće, Grčka na putu oporavka i izlaska iz krize. Otuda je već danima gotovo mrtva trka između vodeće konzervativne i opozicione partije sa levice. Poslednja ispitivanja javnog mnjenja ukazuju na izvesnu prednost levičarske Sirize Aleksisa Ciprasa na izborima za Evropski parlament i prednjačenje Samarasove konzervativne Nove demokratije za procenat-dva na nedeljnim izborima za lokalne organe vlasti.
U pokušaju da „prelomi” raspoloženje birača, premijer tvrdi da njegova partija zemlji garantuje stabilnost, izlazak iz krize i dalji rast poverenja kod međunarodnih kreditora.
„Pozivam sunarodnike da veruju u sebe i oporavak Grčke i daju nam dalji podstrek da sprovedemo do kraja započeti posao i osiguramo budućnost, budemo normalna zemlje”, kaže premijer i svoju predizbornu strategiju bazira na stavu da je opoziciona Siriza –„partija haosa”.
Samaras podseća sunarodnike da će ih Cipras svojom ideologijom vratiti unazad, u haos i neizvesnost. Međutim, lider Sirize, koji je  kandidat evropske levice za predsednika Evropske komisije, dane uoči izbora provodi na evropskoj turneji, tokom koje je boravio u Berlinu i Moskvi, gde je primljen sa velikim simpatijama. U razgovoru sa najvišim rukovodstvom ruske Dume, Cipras je podvukao da govori u ime grčke opozicije i evropske levice i naglasio da sa velikim poverenjem gleda na dalje ulogu Rusije u Evropi i da očekuje jačanje tradicionalno dobrih grčko-ruskih odnosa.
„Podržavamo mirno, diplomatsko rešenje krize sa Ukrajinom, traganje za demokratskim razvojem situacije u ovoj zemlje. Protiv smo sankcija jer one samo donose štetu i apelujemo na Moskvu da se uzdrži od bilo kakve upotrebe oružja i rešenje krize pronađe kroz dijalog i političko rešenje”, izjavio je Cipras u Moskvi.
Važnu ulogu igra i trenutni koalicioni partner u Samarasovoj vladi, PASOK, koji insistira na činjenici da je Novoj demokratiji bio velika podrška.
„Bez PASOK-a ne bi bilo vlade, stabilnosti, nacionalnog prosperiteta”, izjavio je njen lider Evangelos Venizelos pokušavajući da na konferenciji za medije isključi spekulacije da bi ubuduće socijalisti mogli da budu izbačeni iz vlade.
Iako ne odlučuju o sastavu parlamenta pa time ni o vladi, lokalni izbori očigledno će značajno pokazati raspoloženje biračkog tela što za opoziciju može da bude ozbiljan argument da zatraži vanredne parlamentarne izbore. Analitičari ukazuju da bi predstojeće dve runde glasanja, na lokalnom i evropskom nivou, mogle da destabilizuju krhku političku stabilnost.
Prema jednom scenariju, eventualni kolaps vlade vodio bi prevremenim parlamentarnim izborima. Prema drugom, ukoliko Nova demokratija i opoziciona Siriza dobiju po 50 odsto glasova, mogle bi da formiraju novu vladu „istorijskog kompromisa levice i desnice”. Najgora varijanta je da glasove nezadovoljnih birača pokupe Zlatna zora i druge radikalne partije.
Značaj toga ko će biti na čelu velikih gradova, opština i prefektura leži u činjenici da se upravo od njih očekuje da budu „motorna snaga rasta” tako što će obezbediti podršku privredi, budući da će regioni u periodu do 2020. imati na raspolaganju fondove „teške” 18,1 milijardu evra.

Latinska Amerika sve bliža Rusiji
„Velika Britanija podržava pravo na samoopredeljenje na Malvinima i na osnovu izjašnjavanja tamošnjeg malobrojnog stanovništva, putem referenduma, održava okupaciju ovih ostrva koja pripadaju Argentini. Sličnu logiku primenjuje na Kosovo, i priznaje ga kao nezavisnu državu. Ali sasvim različit kriterijum ima kada je u pitanju pripajanje Krima Rusiji na osnovu rezultata referenduma. Pravo na samoopredeljenje za Veliku Britaniju prestaje da važi na Krimu, ali i dalje je neprikosnoveno i na Kosovu i na Malvinima”, kaže za „Politiku” profesorka Silvija Alvares Tovar, dekan argentinskog univerziteta u Baija Blanki.
Ona je kao gost Sektora za Latinsku Ameriku i Karibe na Univerzitetu Megatrend održala veoma originalno predavanje o pogledima Argentine i Latinske Amerike na današnji svet, što je bio i povod za intervju.
Retko se čuju obrazloženja država koje su odlučile da ostanu neutralne u aktuelnom sukobu oko Ukrajine. Argentina i Srbija imaju sličan stav. Argentina je bila uzdržana kada se na Generalnoj skupštini Ujedinjenih nacija izglasavala rezolucija o stanju u Ukrajini. Kako to objašnjavate?
Onako kako Argentina brani svoj teritorijalni integritet u vezi sa Malvinima tako se postavlja i prema Kosovu, dakle podržava  teritorijalni integritet Srbije i ne priznaje takozvanu državu Kosovo. Bili smo uzdržani kada se u UN izglasavala rezolucija koja osuđuje pripajanje Krima Rusiji baš zato što želimo da ukažemo na dvostruke aršine velikih sila. Sa jedne strane, tu je logika koja u prvi plan stavlja principe, pravila i formu, ono što bi od svog osnivanja trebalo da zagovaraju i UN. Sa druge strane, u praksi odbacuju taj kriterijum i na potpuno obrnut način  u skladu sa trenutnim interesima tumače međunarodno pravo. Baš onako kako je rekao Putin: „Kad može Kosovo, može i Krim.”
Kakve posledice će u Latinskoj Americi imati događaji u Ukrajini? Kako bi izgledao novi hladni rat, o kome sa mnogo govori?
Daj bože da se vreme hladnog rata nikada ne ponovi, jer je Latinska Amerika kroz njega prošla sa katastrofalnim posledicama. U gotovo svim zemljama smenjivale su se demokratske vlasti sa vojnim diktaturama. Na to su uticali interesi velikih sila. SAD su mnogo bliže geografski, pa je i pritisak sa severa bio neuporedivo veći.
Amerika je malo ostavila na miru južni deo kontinenta i okrenula se istoku. Da li je i to uticalo na osamostaljivanje Latinske Amerike?
Nadamo se da će taj predah potrajati. U toku je izgradnja našeg samostalnog projekta. Istorijski gledano, naša integracija je tek otpočela. Merkosur (ekonomsko-politički savez) osnovan je pre nešto više od 20 godina. Latinska Amerika postaje sve povezanija u sve širim krugovima.
Da li je moguća neutralnost u međunarodnim odnosima i kome bi se privoleli Latinoamerikanci u slučaju novog hladnog rata?
Prirodno je što smo se najviše odupirali onome ko je vršio najveće pritiske. Negodovanje zbog tih pritisaka SAD i dalje je izraženo. Mi pokušavamo, i u tome smo uspešni, da izgradimo tesne ekonomske i druge veze sa zemljama kao što su Kina, Rusija, Iran, Sirija... Mislim da bismo u slučaju novog hladna rata bili bliži Rusiji nego SAD. Svaka država se rukovodi interesima svoga društva, ali u međunarodnim odnosima, kako je neko rekao, vlada anarhija. To znači da će uvek da prevlada nacionalni interes. Principi u međunarodnim odnosima uvek se prilagođavaju nacionalnim interesima, bilo da su u pitanju velike sile bilo male.
Realnost je danas sasvim drukčija?
Hladni rat vodio se između dve ideologije i dva potpuno različita ekonomska koncepta. Kapitalizam je bio suprotstavljen komunizmu, a totalitarizam demokratskom konceptu. Danas svet nije podeljen na dva antagonistička pola. Novi hladni rat bio bi povezan sa istorijskim revizionizmom Rusije, a ne sa suprotstavljenim ideologijama. Realizam je jedna od dominantnih teorija u međunarodnim odnosima.
Govorite i o negativnim posledicama globalizacije?
Sa nestankom suprotstavljenih ideologija došlo je do neutralizacije politike. Gotovo je nemoguć bilo kakav projekat države ili društva koji odskače od globalnog trenda.
Kako vidite procese na Kubi?
Latinoamerikanci podržavaju danas Kubu, ne samo zato što smo pred pritiscima počeli čvršće da gradimo solidarnost već i zbog toga što je Kuba danas živi simbol hladnog rata. Simbol dugog odupiranja i otpora Sjedinjenim Državama.

Zatvorenike muče širom sveta
Mučenje pritvorenika i zatvorenika, uključujući i one političke, uobičajeno je u više od 140 zemalja sveta kao vid kazne ili iznuđivanja priznanja, objavio je juče Amnesti internešenel.
Organizacija za zaštitu ljudskih prava upozorava u izveštaju na svom sajtu da se mnogi državnici javno sablažnjavaju nad primerima mučenja, ali da u praksi naređuju ili odobravaju torturu. Sistematski ispadi ili izolovani incidenti prijavljeni su u 141 zemlji, uključujući i 79 država potpisnica Konvencije UN protiv torture iz 1984.
„U mnogim slučajevima govorimo o sistematskoj upotrebi torture u ovim zemljama. Postoji velika razlika između obaveza na papiru i stvarnosti u praksi”, istakao je Majkl Bočinik, direktor Odeljenja za međunarodno pravo i politiku pri ovoj organizaciji.
Konvencija je pre 30 godina zabranila mentalno ili fizičko maltretiranje zarad dobijanja informacija i priznanja od osumnjičenih ili kažnjavanja zatvorenika. Ipak, policija na svim meridijanima i dalje tuče osumnjičene ili nad pritvorenicima primenjuje nehumane postupke poput tehnike lišavanja sna, konstatuje se u izveštaju.
Bočinik poručuje da će se vlade najbolje izboriti sa ovim problemom ako omoguće advokatima i članovima porodica da posećuju zatvorenike i ako nezavisnim komisijama dozvole da nadgledaju kazneni sistem. Zbog toga je Amnesti internešenel pokrenuo kampanju „Stop torturi” koja će se usredsrediti na građane u Meksiku, Maroku, Zapadnoj Sahari, Uzbekistanu, Nigeriji i na Filipinima.
Amnesti navodi slučaj od pre dve godine kada su meksički marinci tukli jednu ženu i elektrošokovima je primorali da prizna da je članica kriminalne grupe. Kao primer iz Ukrajine pominje se da je policija u januaru zlostavljala jednog demonstranta koji je učestvovao na protestima protiv proruskog predsednika Viktora Janukoviča.
Prema istraživanju koje je sprovela ova organizacija, građani širom planete strahuju od tretmana koji bi im sledovao u slučaju da se nađu iza rešetaka. Čak 80 odsto Brazilaca smatra da bi ih čuvari zatvora zlostavljali, po čemu je Brazil na čelu ove crne liste.
Veoma je raširena bojazan i među Meksikancima (64 odsto), a najmanje u Australiji (16 odsto) i Britaniji (15 odsto). Stav koji preovladava među anketiranima jeste da tortura mora da se iskoreni, ali, ipak, tri od četiri ispitanika u Kini i Indiji smatraju da je ona ponekada nužna da bi se zaštitio interes društva.
Amnesti internešenel je jedina uticajna međunarodna organizacija koja je osudila NATO bombardovanje zgrade RTS 1999. kao „namerni napad na civile” i „ratni zločin” u kojem je poginulo 16 medijskih radnika, a za šta niko nije odgovarao. Više puta su pozivali na zatvaranje američkog zatvora Gvantanamo na Kubi. Organizacija je istakla da su se tamo na najgrublji način kršila ljudska prava jer su pritvorenici stavljani na muke da bi priznali da su pripremali ili izvodili terorističke napade protiv SAD. Na njih se ne odnose ni američki zakoni niti međunarodno pravo, zbog čega je Amnesti pozvao Vašington da osumnjičene ili pusti na slobodu ili da im sudi pred američkim sudovima.
Generalna sekretarka organizacije Salil Šeti izjavila je juče da pojedini zatvorenici u američki zatvorima borave u „surovim” uslovima, u samicama bez svetla. Takođe je optužila zemlje EU da i dalje „tvrdoglavo” odbijaju da preispitaju svoje saučesništvo u tajnim zatvorima koji su otvarani u okviru američkog rata protiv terora.
Pod posebnom pažnjom organizacije je Nigerija gde je islamistička organizacija Boko haram nedavno otela 300 devojčica. Amnesti je osudio tamošnju vladu rečima da je vojska nekoliko sati pre napada znala da se militanti približavaju školi, ali da država ništa nije učinila da spreči kidnapovanje.

Nikad manja podrška vladi nemačkog kancelara Olafa Šolca
BERLIN – Podrška koalicionoj vladi nemačkog kancelara Olafa Šolca pala je na najniži nivo od dolaska na vlast krajem 2021. godine.
Nezadovoljstvo javnosti Šolcovim Socijaldemokratama, Zelenima i Slobodnim demokratama dostiglo je najviši nivo dosad - oko 70 odsto, pokazala je anketa agencije za istraživanje javnog mnjenja INSA koju je objavio nemački list „Bild”, preneo je Blumberg.
Manje od 40 odsto ispitanika, što je rekordno nizak nivo, podržalo bi jednu od tri stranke na izborima ako bi oni bili održani sada, pri čemu bi birači radije podržali antimigrantsku, desničarsku Alternativu za Nemačku (AfD) nego Šolcov SPD.
Nezadovoljstvo javnosti zbog inflacije, rekordne imigracije i skupih mera zaštite životne sredine mesecima je opterećivalo Šolcovu koaliciju.
Međusobna trvenja i upiranja prstom zaustavili su sposobnost koalicije da napreduje u ispunjavanju ambicioznog plana dekarbonizacije ekonomije, posebno zbog sve većih troškova energenata i rastuće podrške AfD-u protiv establišmenta.
Šolc se trudi da ostane pozitivan, piše agencija, ne samo suočen sa mučnim političkim nezadovoljstvom, već i kada se Nemačka bori sa ubrzanim starenjem stanovništva i nedostatkom kvalifikovane radne snage, posebno u oblasti tehnologije, zdravstvene zaštite i nege dece.
Zabrinutost zbog akutnog manjka radnika u ključnim sektorima i ogroman priliv migranata koji se ubrzao nakon ruskog napada na Ukrajinu ponovo je pokrenuo društvene debate o integraciji i politici zaštite granice.

Kome smetaju srpske zastave na Egzitu
Događaj iz Novog Sada gde su organizatori Egzit festivala sa bedema Petrovaradinske tvrđave skinuli zastavu na kojoj je predstavljena mapa Kosova i Metohije u bojama srpske trobojke i sa srpskim grbom, nekako se stidljivo provukao kroz medije. Radost što dolaze gosti, ko peva i kako svira, „sakrili” su ovaj sramni događaj. Ali su zato društvene mreže „gorele”, uz osuđujuće komentare.
Šta se zapravo desilo: kako bi pokazali što više servilnosti za svoje goste iz zemalja koje priznaju nezavisnost Kosmeta, organizatori su odlučili da skidaju srpske simbole u Srpskoj Atini, “da ih ne vređaju” a na njihovo mesto postavili su srce sa znakom mira.
Baš dok Kurtijevi do zuba naoružani specijalci svakodnevno hapse i maltretiraju naše sunarodnike u južnoj srpskoj pokrajini, Egzit je odlučio da promoviše „mir”. To je mnogo više od servilnosti jer je prekršen ustav i član zakona o nacionalnim simbolima.
Grupa mladih patriota su zastavu sa mapom Kosmeta postavili pre nekoliko dana kao vid podrške našem narodu u južnoj srpskoj pokrajini u ovim teškim trenucima. To je odmah zasmetalo autošovinistima okupljenim u nekim organizacijama i partijama. Mnogo je urađeno na suzbijanju antišovinizma u našoj zemlji, ali pojavni oblici ove bolesti i dalje mogu da se vide. Primer za to je ovaj slučaj.
Pojedinci su već par puta pokušavali da uklone zastavu, u čemu su ih mlade patriote sprečile.
I to nie usamljen incident. Samo dan posle skandala u Novom Sadu, kada su organizatori Egzit festivala sa bedema Petrovaradinske tvrđave skinuli zastavu na kojoj je predstavljena mapa Kosova i Metohije, na istoj manifestaciji dogodio se novi..
Ovog puta je na jednom od nastupa mladić je podigao zastavu na kojoj je bila mapa Kosmeta u bojama srpske zastave i natpis „Nema predaje”. Opkolili su ga i tražili da je skloni. Bilo je povuci-potegni ali taj srpski patriota nije odustao.
Da li većina građana Novog Sada ne gleda blagonaklono na skidanje srpskih simbola, siguran sam da ne gleda. I da im nije drago. I vasceloj Srbiji nije pravo. I to prolazi “ispod radara”.. I nikom ništa. Ako potpisnika ovih redova bilo ko optuži za preterani patriotizam ili slične emocije, znaće odakle dolaze ti napadi, pokazaće oni pravo lice.

Mi ne idemo nikud i ne radimo ništa
Prozapadne opozicione stranke koje organizuju proteste nikako ne žele da se oprobaju na izborima nakon što su već deset puta okupili svoje pristalice na ulicama.
Nesvakidašnji zahtev dela opozicije da se ne raspisuju izbori politički je fenomen kakav se retko može videti u svetu, ali u Srbiji je izgleda i to moguće. Samo u Srbiji postoji opozicija kojoj nije cilj dolazak na vlast ili bar ne dolazak na vlast na izborima.
Tokom jučerašnje protestne šetnje imali smo priliku da ovo čujemo od predsednika Demokratske stranke Zorana Lutovca u izjavi za televiziju N1 koja je medijski promoter protesta i dela opozicije koji ih organizuje.
Na pitanje reporterke N1 da li misli da su izbori pravi način da se protesti kapitalizuju kako smatraju brojni analitičari, Lutovac kaže da to nije dobra procena.
- Leto je, manje je ljudi na ulicama, to treba raditi kad ste najjači, a ne kad slabite. Najjači ste krajem avgusta ili početkom septembra kad se ljudi vrate sa odmora - rekao je Lutovac.
Po svemu sudeći, okupljenih je zaista sve manje, a deluje da su pristalice prozapadne opozicije morale da napuste Srbiju zbog ,,diktature” i lošeg života te da svoju tugu blaže na plažama primorskih zemalja.
Ipak, Lutovac ne sumnja da će se pristalice vratiti. Samo da se završe letovanja. 
Međutim, ni tada, izbori neće biti tema za ovaj deo opozicije već formiranje prelazne vlade bez izbora, legitimiteta i mimo volje naroda kako je to već viđeno tokom dvehiljaditih.
- Izbori za nas nisu tema. Ako raspišu izbore, imaće građane na ulicama - poručio je Lutovac.
Ne može se reći ni da Lutovac nije u pravu jer bi svaki izlazak na izbore podrazumevao i uvek neugodni cenzus od tri odsto. 
Na drugoj strani, za tehničku vladu nije vam neophodno ništa. Eventualno konsultacija u nekoj od stranih ambasada. Posle toga i lideri opozicionih stranaka bi mogli na neku od egzotičnih destinacija. Naravno, o našem trošku. Red je da i oni odmore. Ipak su se naradili.

OVO NEMA NIGDE NA SVETU: OPOZICIJA PRETI VUČIĆU AKO RASPIŠE IZBORE!

N1: Analitičari misle da opozicija treba da kapitalizuje ove proteste. Mislite li da su izbori način?

Zoran Lutovac: Ne, to nije dobra procena! Leto je, manje je ljudi na ulicama, to treba raditi kad ste… pic.twitter.com/gqcZWohz1o
— Detektor laži (@LaziDetektor) July 9, 2023

Srpska jedina štiti Ustav BiH i Dejton
Od našeg stalnog dopisnika 
Banjaluka – Republika Srpska nije izvor problema, već mesto na kom se donose odluke koje pozivaju na domaći dogovor i pronalazak rešenja. U Banjaluci nisu izglasani akti o secesiji, već akti koji omogućavaju relaksaciju i koji pozivaju na dijalog i dogovor. Kao što se desilo na nedavnoj sednici dve entitetske vlade, što mi vidimo kao model odnosa za budućnost, rekao je Nenad Stevandić, predsednik Narodne skupštine Republike Srpske. On je u razgovoru za „Politiku” istakao da je već posle tri dana nakon zajedničke sednice vlada Republike Srpske i Federacije BiH došao „doprinos” saradnji naroda i entiteta i od strane Kancelarije visokog predstavnika (OHR).
„Oni su svoje sporne odluke doneli svega tri dana posle sednice na kojoj su započeti domaći dogovori. To sve objašnjava. Ne dozvoljavaju da se sami dogovorimo. Ne odgovara im da se priča o investicijama, o povratku mladih, zapošljavanju i rastu BDP-a”, rekao je on. Govoreći o podeli državne imovine, podsetio je da su jedine granice koje su nacrtane posle Drugog svetskog rata one koje su podelile entitete u BiH. „Te granice su plod međunarodnog ugovora. Šta one dele ako već nisu međudržavne granice? Pa dele imovinu entiteta! Stoga pokušaj osporavanja imovine Republike Srpske u stvari predstavlja svesno izazivanje krize i sukoba.”
 
Utisak je da BiH ulazi u ozbiljnu krizu. Skupština je usvojila dva zakona i njima odbacila odluke visokog predstavnika i Ustavnog suda BiH. Oba zakona suspendovao je Kristijan Šmit. Šta je Srpsku opredelilo na ove korake? 
Nesporno je da je visoki predstavnik generator sukoba i nesporazuma u BiH. To proističe iz činjenice da on nema legalno imenovanje. Po relevantnim rezolucijama SB UN, BiH je bez visokog predstavnika. Jake zemlje, koje ne zavise mnogo od SB UN, progurale su da Šmit sedne u kancelariju visokog predstavnika bez obzira na to što nema legalitet. Zato imamo stvaranje cikličnih krugova krize. Takođe, Ustavni sud BiH je jedina institucija koja ne počiva na dejtonskim principima – konsenzusu dva entiteta i tri naroda. Tamo dominiraju tri stranca, koji zajedno s dva Bošnjaka preglasavaju Srbe i Hrvate. To je izvor svih problema. Sve što je i ranije radila Narodna skupština RS bila je reakcija na odluke koje donose ove institucije. Neverovatno je da Bošnjaci ne žele da imaju još jednog Bošnjaka u Ustavnom sudu, već nastoje da tamo ostane Nemac ili Albanac. To je za nas znak da se sa BiH upravlja spolja, a za druge nada da će strane sudije, kao u ratu strani avioni, doneti prednost Bošnjacima.
 
Odluke Skupštine RS nailaze na ozbiljnu ljutnju na Zapadu. 
Mi moramo ostati jedinstveni i uporni, ne sme biti pukotina među Srbima. Moramo sačuvati odlične odnose sa Srbijom i svoju neutralnost. Imamo otvorene sve komunikacijske kanale, čak i sa zemljama koje nas stalno kritikuju. Mi ćemo nastaviti da nudimo rešenja, koja će uvek biti zasnovana na dejtonskim principima, a to znači da nijedna odluka ne sme da bude doneta preglasavanjem, bez saglasnosti dva naroda i dva entiteta. A upravo su to radili visoki predstavnik i Ustavni sud BiH. Mi to razumemo kao nastojanje da se ovde provociraju krize i sukobi. Na to reagujemo pametno i nećemo dozvoliti da budemo okrivljeni za ono što je neko drugi smislio.
 
Da li je nametanje model po kom dugoročno može disati BiH? 
Ne, naprotiv, to je potpuno glupo, jer u BiH je već ispod 1,5 miliona Bošnjaka, oko milion Srba i manje od pola miliona Hrvata. Niko nikog tu ne može da nadjača i ugrozi. Mogu samo da se stvaraju nepotrebne krize. Razumem frustraciju Bošnjaka zbog percepcije da samo oni nemaju svoju državu. Zato postoji neki prikriveni cilj da se preko geopolitičke osovine – koju ovde drže Amerikanci i Britanci, posredstvom OHR-a i stranih sudija – isposluje neka supremacija Bošnjaka. Ali to ne može i neće ići preko leđa druga dva naroda i može samo silom da se desi. To ne žele ni Hrvati, koji su u zadnje vreme bili zavisni od Srba, i čiju smo poziciju štitili samo zato da ne bismo mi došli na red, a ne zato što smo u ljubavi s onima koji često pokazuju proustaške stavove. Srpska nije osnovana voljom tih sila koji sada rade protiv nje, ali je od njih prihvaćena kao neminovnost. Ipak se nadležnosti Srpske stalno tope i ako se to nastavi biće kao da je nismo ni stvorili i zato je reakcija RS tako odlučna.
 
Dakle, sem brige za državnu imovinu, korake Srpske uslovila je akumulacija nezadovoljstva. Ipak stižu upozorenja. 
Sva briga kojom Dodika žele da predstave kao figuru koja krši Dejtonski sporazum i ustavni poredak velika je laž. Dodik ima poseban stil, ali on je samo alibi da se dovrši posao obesmišljavanja i obezvlašćivanja RS. Manji deo opozicije to ne razume. Pa još daju podsticaj alibiju međunarodnog faktora. Dodik ima veliki politički kapacitet i vuče najveći broj konaca. Ali to je stvar koja pripada političkom spektru. U pravnom spektru ni Dodik ni RS nikada nisu doneli odluke o disoluciji. Nijedna institucija RS nije donela odluku o otcepljenju. Naše odluke treba pažljivo čitati. Mi u njima tražimo da se izaberu sudije Ustavnog suda BiH, jer je tako predviđeno. Ali volje za to nema kod Bošnjaka koji te sudije mogu da koriste za atak na RS. I zato smo tu gde jesmo. Što se imovine RS tiče, kada smo 2012. potpisivali ugovor s nemačkom kompanijom u vezi s izgradnjom energetskih objekata – isti ovaj kakav sad imamo sa Srbijom, jer su Nemci odustali – tada Ustavni sud nije problematizovao imovinu. Nije smeo protiv stranaca, niti su federalni partneri vikali da ne možemo bez njihove saglasnosti. U pozadini je srbofobija, a ne zajednički razvoj.
 
Dakle, odgovornost za krizu smeštate pre svega u Sarajevo i kod međunarodnih predstavnika. 
Pogledajte, na 9. januar su ranije dolazili svi. Sve do momenta kada su stranci odlučili da izazovu krizu. Nakon što su Dan RS proglasili neustavnim, počinje kriza, a mi počinjemo još žešće da ga slavimo. Svetosavska nagrada je takođe problematizovana od Bošnjaka, ali je Ustavni sud odlučio da ona nije uvredljiva. Taj sud je ušao u formu da deli srpske svece. Da procenjuje koji svetac vređa interese bošnjačkog naroda. Pa ih valjda Sveti Sava ne vređa, jer je Srbin, a Sveti Stefan, ipak, vređa. Oni su se upustili i u meritum verskog, društvenog, običajnog i potpuno polupali lončiće.
 
Da li RS nastupa jedinstveno u aktuelnoj krizi? 
Kao osnivač SDS-a i iz kog sam izašao u vreme čudne nacionalne politike u najvećoj stranci opozicije, mogu samo da skinem kapu za poslednje stavove i da kažem da se ta partija ponaša državotvorno. Nadam se da će tako i ostati. Trenutno, SDS je stranka opozicije koja razume razliku između vlasti i države.
Setite se, targetiranje Karadžića nekada je bilo isto kao aktuelno prokazivanje Dodika. Karadžića su najpre oterali u šumu, pa u zatvor, a prethodno su mu garantovali da neće biti procesuiran. Pravili su hajku kako bi od njega napravili kriminalca, lažući da je iz Prijedorske banke odneo tri miliona maraka. Želeli su stvoriti nezadovoljstvo naroda prema njemu, što nije uspelo. Ne verujem ni da će uspeti aktuelni pokušaji po istom principu. Nismo mi društvo koje drugačije živi i radi ili ima drugačije demokratske principe od nemačkog, francuskog ili švajcarskog modela. U vreme evropske cenzure u vezi s ratom u Ukrajini možemo čak reći da smo pet puta slobodniji. U Banjaluci možete da kritikujete i hvalite Putina ili Zelenskog, a u Berlinu i Parizu to ne smete. Udar na RS, sem napada na naše vrednosti, jeste udar i na demokratsko društvo.
 
Neki u poslednjim dešavanjima u RS pronalaze baš uticaj dešavanja u Ukrajini. 
Sukob u Ukrajini ima veze sa situacijom u celom svetu. Pa ima refleksije i na Balkan. Mi u tom ratu ne učestvujemo. Nepoštovanje međunarodnih ugovora je uvek generator koji dovodi do ratova. Nepoštovanje Kumanovskog sporazuma i Rezolucije 1244 izaziva krizu na KiM, jer Srbi nisu dobili svoje bezbednosne snage da ih štite. Minski sporazumi nisu poštovani dok je trajala tortura nad stanovništvom Donbasa. Ako se setimo kako se pred Drugi svetski rat raspalo Veće naroda i kako se danas ljuljaju UN, možemo da povučemo mnoge paralele. Ali mi nigde ne treba da srljamo. BiH treba da se liši ambicije za priključivanje u bilo kakve vojne asocijacije. Ali EU je odlučila da pritisne BiH da se mora opredeliti. Na svu sreću bez mišljenja Srba to se ne može desiti. Blokirali smo pristupanje NATO-u i uvođenje sankcija Rusiji. Srpska može da se ponosi kako tretira ukrajinsku manjinu, koja je ovde najbrojnija. U Prnjavoru živi nekoliko hiljada Ukrajinaca, koji imaju svoje crkve i mi želimo da niko u Srpskoj nema ikakvih problema. To je za nas čast.
 
Verujete li u neka saznanja da se razmatra smena Dodika? 
Mi smo OHR još ranije potpuno pobedili, argumentima i dokazima. Dokazali smo da su svi visoki predstavnici imenovani rezolucijama SB UN. Prezentovaćemo dokumente koji su potpisani između parafa i potpisa Dejtonskog sporazuma, sa takozvane Konferencije za implementaciju mira u Londonu – koja je ustanovila Savet za sprovođenje mira (PIK) i pozvala zvaničnim dokumentima SB UN da potvrdi prvog visokog predstavnika. Dakle, čak i kada bi Šmit smenio Dodika, mi to ne bismo objavili, jer nema legalitet. Ako nema legalitet imenovanja i njegove odluke su nelegalne. Pa kako onda da njegove odluke objavljujemo u „Službenom glasniku RS”? Ovog trenutka, Srpska je ta koja čuva pravni poredak u BiH. Sve akcije iz RS zasnovane su na pravu i to svi dobro znaju. Zato su prešli na drugu strategiju – zloupotrebu Ustavnog suda.
 
Šmit je nametnuo zakon koji inkriminiše one koji ne poštuju njegove, kao i odluke Ustavnog suda. 
Time želi da upotrebi domaće institucije za izazivanje krize. To će opet raditi nametanjem zakona. Oni koji budu prihvatili da sprovode takve zakone mogu da naprave poremećaj mira. Zato je Dodik najavio da će u Nemačkoj tužiti Šmita za lažno predstavljanje, ali i za narušavanje mira, a to je najveći zločin. Mi u RS sem pravnog poretka RS i BiH čuvamo i mir.
 
Posebnu nervozu na Zapadu izazvala je najava suspenzije ingerencije Suda i Tužilaštva BiH i agencije Sipa. 
Jedan šeik je u otporu zapadnjačkoj agresiji rekao da muslimani ne jedu svinjetinu, ali da ako treba da umru od gladi, možda i mogu da ih nateraju na to. Ako naše postojanje bude ugroženo, bićemo prinuđeni da donosimo zakone koji će imati pravni legalitet i koji će se primenjivati na teritoriji RS. A sasvim drugi zakoni će važiti u FBiH. Imaćemo praktično dve zemlje. To ne priželjkujem, već se nadam da će biti pameti u međunarodnim centrima, što uključuje i neophodnu katarzu u EU, koja ovde treba da zameni OHR. Treba da se imenuju domaće sudije i da se sprovode domaći zakoni, te da niko nikome ne koči razvoj.
 
Na osnovu čega tvrdite da se neće dozvoliti da Srbi u BiH budu svedeni na manjinu i podvrgnuti nasilju kao na KiM? 
Teroristički režim koji na KiM ugrožava Srbe često pominje Srpsku, što je za nas veliko priznanje. Kada tvrde da neće dozvoliti RS na KiM, to je potvrda da je Srpska toliko etablirana da joj se ni ćošak ne može odbiti. Niko sem naše skupštine neće donosi odluke u ime nas, niti će imenovati gradonačelnike u ime naših građana tako što će da raspisuje izbore i sa dva-tri odsto izlaznosi priznaje njihove rezultate. A mnogi u Sarajevu bi to voleli. U RS postoje dva veća naselja sa Bošnjacima, Kozarac i Janja, koja uživaju svu našu pažnju, prava i ljubav. Ipak, BiH iz devedesetih i danas nije ista. U Sarajevu nema Srba, svi gradovi su monoetnički u oba entiteta, uz izuzetke Drvara, Glamoča, Grahova i Petrovca u FBiH. Izmaštana multietnička priča je samo lažni građanski model za konačnu supremaciju Bošnjaka.

Bajden: Saudijska Arabija i Izrael daleko su od sporazuma o normalizaciji odnosa
Izrael i Saudijska Arabija su daleko od sporazuma o normalizaciji koji bi uključivao sporazum o odbrani i američki civilni nuklearni program, rekao je predsednik SAD Džozef Bajden u intervjuu za Si-En-En.
Američki zvaničnici su posredovali u pokušaju da postignu dogovor o normalizaciji odnosa između dve zemlje, podseća Rojters.
„Daleko smo odatle. Imamo o mnogo čemu da razgovaramo”, rekao je Bajden.
Izraelski ministar energetike Izrael Kac je prošlog meseca izrazio protivljenje ideji da Saudijska Arabija razvija civilni nuklearni program kao deo bilo kakvog uspostavljanja odnosa između dve zemlje posredstvom SAD.
Bajden je ukazao na odluku Saudijske Arabije, uoči njegove posete kraljevstvu prošlog leta, da otvori svoj vazdušni prostor za sve avio-prevoznike, otvarajući put za više preleta ka i iz Izraela, prenosi Tanjug.

Bajden otputovao na evropsku turneju, posetiće Britaniju, Litvaniju i Finsku
Predsednik SAD Džozef Bajden otputovao je danas na evropsku turneju tokom koje će posetiti Veliku Britaniju, Litvaniju i Finsku, javlja Rojters.
Bajden će večeras stići u London, a narednog dana će se sresti sa britanskim kraljem Čarlsom III, prvi put od kada je krunisan.
On će razgovarati i sa britanskim premijerom Rišijem Sunakom u Dauning stritu.
Sledeća poseta je samit NATO u Viljnusu, u Litvaniji.
Bajden će provesti dva dana u glavnom gradu Litvanije, koja je domaćin godišnjeg samita NATO.
On ćee učestvovati na sastancima sa liderima i održati govor na Univerzitetu u Viljnusu.
Konačna stanica je Helsinki, gde se očekuje da će Bajden u četvrtak proslaviti proširenje NATO sa Finskom kao najnovijom članicom alijanse.
Ova nordijska zemlja je u aprilu postala 31. članica NATO.
Bajdenov savetnik za nacionalnu bezbednost Džejk Saliven rekao je da će Bajdenovo putovanje „pokazati predsednikovo vođstvo na svetskoj sceni”, navodi AP, prenosi Tanjug.


  </body>
 </text>
</TEI>