<TEI version="3.3.0" xmlns="http://www.tei-c.org/ns/1.0">
 <teiHeader>
  <fileDesc>
   <titleStmt>
    <title>The shortest TEI Document Imaginable</title>
   </titleStmt>
   <publicationStmt>
    <p>First published as part of TEI P2, this is the P5
         version using a namespace.</p>
   </publicationStmt>
   <sourceDesc>
    <p>No source: this is an original work.</p>
   </sourceDesc>
  </fileDesc>
 </teiHeader>
 <text>
  <body>
Đurđija Cvetić sinhronizovala crtać „Kruds”
Pretpremijera animiranog filma „Kruds”, sinhronizovanog na srpski jezik, biće održana 16. marta u beogradskim bioskopima „Kolosej”, „Sinepleks” i „Roda”, 17. marta u novosadskoj „Areni”, a na redovnom bioskopskom repertoaru biće od 21. marta.
Priča crtaća smeštena je u fiktivnu preistorijsku eru i prati neobičnu porodicu koja živi u pećini. Njihov život je spokojan do trenutka kada kontinenti počnu da se pomeraju, a svet da se menja na najčudnije načine. Zbog toga porodica Kruds, koju čine neobični pripadnici vrste homosapijensa, fizički vrlo spretni, ali mentalno ne toliko napredni, mora da krene na uzbudljivo putovanje.
Ova 3-D avantura je realizovana u produkciji holivudskog studija „Drimvorks”, koji je radio crtaće „Madagaskar” i „Kako da dresirate svog zmaja”. U originalnoj verziji glasove junacima pozajmili su: Ema Stoun, Nikolas Kejdž, Rajan Rejnolds, Ketrin Kiner i Kloris Ličman.
Sinhronizaciju filma na srpski jezik režirao je Dragan Vujić, koji je i pozajmio glas jednom od junaka, zajedno sa kolegama Ivanom Popović, Vesnom Paštrović, Stevanom Pialeom, Markom Janketićem i bardom našeg glumišta – Đurđijom Cvetić.
– Radeći na radiju, imala sam iskustva sa mikrofonom, sa takozvanom glumom u mikrofon. U pozorištu se koristite telom, pokretom i mimikom lica, a u sinhronizaciji glas je najvažniji instrument – ističe glumica Đurđija Cvetić i dodaje da je odrasla na crtanim filmovima pre svih, onih Diznijevih.
Naša proslavljena glumica ne krije da voli crtaće, i danas.
– A „Kruds” je vrlo smešan. Ako se mi matori smejemo, kako će tek deca da uživaju – smatra Cvetićeva.
Njen kolega Marko Janketić smatra da je sinhronizacija animiranih filmova dobar trening za glumce, dok Dragan Vujić, kome je ovo 15. sinhronizacija animiranog dugometražnog filma, opisuje „Kruds” kao mešavinu naše TV serije „Pozorište u kući” i čuvenog animiranog serijala „Porodica Kremenko”.
– „Kruds” su pozorište u pećini. Imamo gospođu Nikolajevićku, Rođu, njegovu suprugu Olgu kao i ostale članove porodice – šali se Vujić.
I. A.

Problemi festivala zajednički za sve
Beograd će do 18. marta biti domaćin sastanaka Evropske asocijacije festivala (EFA), na kojima će uz članove Glavnog odbora EFA iz Češke, Francuske, Italije, Litvanije, Slovenije, Španije, Švedske i Srbije učestvovati i predstavnici 14 nacionalnih asocijacija festivala koji zastupaju više od 2.000 festivala, uglavnom izvođačkih umetnosti iz cele Evrope.
Organizatori ovih skupova su EFA i SEFA (Savez međunarodnih festivala umetnosti Srbije), odnosno „Jugokoncert”, domaćin saveza i izvršni producent Bemusa.
Uz predstavnike nacionalnih organizacija iz Belgije, Estonije, Finske, Francuske, Irske, Italije, Litvanije, Norveške, Španije, Švajcarske, Švedske, Srbije, Mađarske i Bugarske, domaćini očekuju da ovim skupovima prisustvuju i predstavnici eminentnih festivala iz regiona – Hrvatske, Slovenije, BiH, Crne Gore i Makedonije.
Ono što je zajedničko svim gostima iz inostranstva, kao i domaćinima, jeste činjenica da se direktori najuglednijih evropskih festivala i nacionalnih asocijacija festivala, nažalost, sve više bore protiv umanjenja budžeta za kulturu i afirmaciju kulture i umetnosti uopšte, posebno festivala. Glavna tema ovogodišnjih skupova biće kako da se u vreme ekonomske krize obezbedi vidljivost (i sredstva) festivala, umetničkih projekata, umetnika i njihovih dela.
Za goste organizatori su pripremili umetnički program koji predstavlja ono najinteresantnije što beogradski i srpski festivali mogu da ponude. Za sutra, u Bitef teatru, zakazana je nova premijera Bitefove plesne kompanije „Juče” – „Seti se da zaboraviš”, dok će koncert „No borders orkestra”, dan kasnije, u sali Kolarčeve zadužbine, označiti kraj skupova EFA.
Na nedeljnom koncertu „No borders orkestra”, simfonijski orkestar u kojem sviraju umetnici sa prostora bivše SFRJ, od Slovenije do Makedonije, pod dirigentskom palicom Premila Petrovića i uz maga na gitari, lauti i ostalim žičanim instrumentima Edina Karamazova, predstaviće „Konje Svetog Marka” Isidore Žebeljan, Albenizovu „Iberiju”, koju je orkestrirao Leo Brauer, i Kodaljeve „Igre iz Galante”.
– Umetnost, pa i muzika, danas je plemenit zanat, jedan od mnogih koji odumiru. Ono što mi radimo ostaje u ilegali. Žrtvujemo naše vreme i naše živote. Od Kube, preko Njujorka i Zagreba do Beograda, svi imaju isti problem. Glas umetnika koji je postao tih je glas istine. I, naše vreme tek dolazi – rekao je tokom jučerašnjeg susreta sa novinarima Edin Karamazov.
Govoreći o predstojećem koncertu, poznati umetnik je rekao da je projekat „No borders orkestra” projekat posebne energije u kojem su muzičari iz raznih delova našeg podneblja, pa će, samim tim, i doneti energiju tog podneblja. Inače, inspiracija za stvaranje ovog orkestra bio je „West Eastern Divan Orchestra”, ansambl koji su osnovali svetski poznati dirigent Danijel Barenboim i palestinski intelektualac Edvard Said i u kojem sviraju zajedno izraelski i palestinski muzičari.
S. Č.

„Andrićeva lica” u Galeriji RTS-a
Povodom 38 godina od smrti Ive Andrića, u Galeriji RTS-a otvorena je izložba fotografija „Andrićeva lica”. Ova izložba je organizovana u saradnji sa Zadužbinom Ive Andrića. Posetioci su imali prilike da vide foto dokumente koji temom ili motivom odgovaraju trenutku iz života ovog nobelovca. Autor izložbe je istoričar književnosti i stručni saradnik Zadužbine Biljana Đorđević Mironja.
Izložba programski počiva na redovima iz Andrićeve pripovetke „Lica” iz 1937. godine u kojoj je pisac izrazio fasciniranost čovekovim licem videvši ga kao najjače osvetljeni i najprivlačniji delić sveta. U njemu su „ucrtani svi putevi sveta, sve pomisli i sva dela, sve želje i potrebe, sve mougćnosti čovekove, sve što ga drži i diže”.

Ćurčićev problem golman i levi bek
Selektor naše mlade reprezentacije objavio je juče spisak fudbalera na koje računa za prijateljske utakmice 22. marta u Harkemi (18.30 č) protiv Holandije i četiri dana kasnije u Loveču protiv Bugarske (15 č). Među 23 kandidata su i petorica debitanata. To su: Lazović, Lalić, Mijailović, Radoja i Đurđević.
– Igraćemo protiv dva sasvim različita protivnika. Holandija je u rangu Italije i Belgije, dok nam je Bugarska nepoznanica, ali se nadam da su bar kao Irska i Kipar. Probaćemo dva načina igre, ali ne u Holandiji – rekao je selektor Radovan Ćurčić.
Za razliku od svojih prethodnika Ćurčić nema problema sa napadačima:
– Posle dugo vremena imamo konkurenciju u napadu, pa ćemo zbog toga morati da promenimo i sistem igre. Ima i još mlađih kandidata, ali su oni ovog puta u omladinskoj reprezentaciji, kojoj ranije počinju kvalifikacije.
Na prvoj proveri u Izraelu (0:0) selektor je uočio i vrline i mane izabranika:
– Napravili smo puno taktičkih grešaka, kao i onih koje su posledica neuigranosti. Bilo je i dobrih stvari. Analizirali smo utakmicu i videli u kom smeru treba da treniramo i kakvim ciljevima da težimo. Sada je slika mnogo jasnija.
Ćurčić ne krije ni poteškoće:
– Imamo problema sa golmanima, jer osim Lazovića ni jedan ne brani. Takođe, evidentan je veliki nedostatak na poziciji levog beka. Tražimo rešenja. U obe naše lige nema igrača koji igra na tom mestu, a da odgovara mladoj reprezentaciji. Uz to, problemi su i prerani odlasci u inostranstvo, pa samim tim i male minutaže u periodu prilagođavanja, zatim, oscilacije u takmičarskoj formi, konkurencija u klubu…
Selektor je naglasio da će voditi računa da nikoga ne otpiše i da će pokušati da napravi dobar balans u selekciji.
Na kraju Radovan Ćurčić je obrazložio i (ne)pozivanje pojedinih igrača:
– Čaušić i Malbašić će u novembru steći pravo igranja. Aksentijević igra za „B” tim Vitesea i treba da bude jedan od oslonaca reprezentacije u kvalifikacijama koje počinju u septembru. Mijailović ima podršku svih uključujući i njegovog trenera u klubu Jankovića sa kojim sam puno pričao. Ninkovića je kaznio Savez, ali i o njemu najozbiljnije razmišljam…
Mladi reprezentativci se okupljaju u ponedeljak u podne u hotelu „M”. U Holandiju putuju u sredu, a posle meča odlaze na megdan Bugarskoj.
----------------------------------------------
Petorica debitanata
Na spisku su: golmani: Nikola Perić (Hajduk, 1 utakmica), Đorđe Lazović (Javor, debitant), Marko Dmitrović (bez kluba, 3), odbrambeni igrači: Nikola Aksentijević (Vitese, 1), Marko Petković (OFK Beograd, 7), Uroš Ćosić (Peskara, 1), Aleksandar Pantić (Crvena zvezda, 6), Uroš Spajić (Crvena zvezda, 1), Lazar Ćirković (Rad, 1), Uroš Vitas (Rad, 2), Slobodan Lalić (Hajduk, debitant), igrači sredine terena: Darko Brašanac (Partizan, 1), Srđan Mijailović (Crvena zvezda, debitant), Goran Čaušić (Eskišehir, 2), Miloš Jojić (Partizan, 6, 2 gola), Aleksandar Kovačević (Spartak Zlatibor voda, 1), Nemanja Radoja (Vojvodina, debitant), Andrej Mrkela (Eskišehir, 1), Filip Malbašić (Hofenhajm, 6, 2), napadači: Đorđe Despotović (Spartak Zlatibor voda, 10), Aleksandar Mitrović (Partizan, 1), Luka Milunović (Crvena zvezda, 11, 2), Uroš Đurđević (Rad, debitant).

Malaga između sna i kazni
Španski fudbalski klub Malaga napravio je istorijski uspeh u pošto se, posle pobede protiv Porta (2:0) plasirala u četvrfinale Lige šampiona i to u svojoj debitantskoj sezoni.
Svi u klubu su presrećni i kažu da žive svoj san, od igrača, preko stručnog štaba, do vlasnika i predsednika kluba šeika Abdulaha Al Tanija. Trenutno su u dobroj formi i u prvenstvu gde su četvrti, što je mesto koje vodi u kvalifikacije za Ligu šampiona.
Međutim, Malagin san bi mogle da prekinu sankcije Evropske fudbalske unije (UEFA) sledeće sezone. Uefa je objavila 21. februara ove godine da će Malaga biti suspendovana iz svih evropskih takmičenja sledeće sezone zbog neisplaćenih zarada igračima i neplaćanja poreza na vreme. Takođe je kažnjena sa 300.000. evra.
Klub ima ultimatum da isplati dugove koji iznose devet miliona evra do 31. marta, ukoliko to ne uradi preti mu izbacivanje iz evropskih takmičenja na još jednu sezonu u periodu između 2013. i 2017. u zavisnosti od njegovih rezultata.
Ovo je očigledan pokazatelj da Uefa neće tolerisati odstupanja od finansijskog fer-pleja koji počinje od sledeće sezone. Mada je Malaga ubrzo poslala saopštenje u kojem navodi kako je ova odluka „nepravedna i neproporcionalna” kao i „da je očigledno da će ona biti žrtveno jagnje, kao primer ostalim klubovima”.
Španci imaju pravo žalbe Međunarodnom sudu za arbitražu u sportu. Klub na čelu sa katarskim šeikom pokušava na sve načine da izbegne kaznu, a to pokazuje i njegova najnovija investicija u klub od sedam miliona evra.
Da li će Malaga uspeti da isplati sve dugove u roku niko ne zna, ali bi bila velika šteta da klub koji je započeo najveći rezultatski uspon u svojoj istoriji bude tako zaustavljen.
----------------------------------------------
Prvo četvrtfinale bez Engleza posle 17 godina
Ovo je prvi put posle 17 godina i sezone 1995/96 da u četvrtfinalu Lige šampiona nema engleskih klubova. Tada Blekburn nije prošao grupnu fazu takmičenja. Ove sezone su se nadmetala četiri engleska tima Mančester junajted, Čelzi, Mančester siti i Arsenal. Siti i Čelzi su ispali u grupnoj fazi, dok su Junajted i Arsenal eliminisani u osmini finala.
Trener Arsenala Venger izjavio je juče da je ovo poziv na buđenje i pokazatelj da je evropski fudbal možda i prestigao ostrvski po kvalitetu. Dok je trener Bajerna Hajnkes rekao kako se neretko dešavaju takve stvari i dodao da je uveren kako će se premijerligaši uspešno vratiti na evropski scenu naredne sezone.
----------------------------------------------
U petak žreb za četvrtfinale Lige šampiona

Klub


najbolji   rezultat


Real (Španija)


devet titula


PSŽ (Francuska)


1/2   finale 1994/95


Galatasaraj   (Turska)


1/2   finale 1988/89


Bajern (Nemačka)


četiri titule


Borusija   (Nemačka)


šampion   1996/97


Juventus   (Italija)


dve titule


Barselona   (Španija)


četiri titule


Malaga (Španija)


1/4   finale 2012/13

Hiršeru drugi uzastopni veliki kristalni globus
LENCERHAJDE – Austrijski skijaš Marsel Hiršer osvojio je drugu uzastopnu titulu ukupnog pobednika Svetskog kupa, posto je Norvežanin Aksel Lund Svindal odustao od slaloma.
Odluka Svindala usledila je posle otkazivanja njegove dve omiljene trke - u spustu u sredu i danas u superveleslalomu, zbog lošeg vremena.
Svindal, koji je juče osvojio titulu u spustu, a danas potvrdio mali kristalni globus u superveleslalomu, nadao se trofeju i u generalnom plasmanu, pošto je zaostajao za Hiršerom 149 bodova.
„Sada ne vidim nikakvu svrhu u tome da se takmičim u slalomu. Drugačije bi bilo da ove dve trke nisu otkazane”, rekao je Svindal, kome je slalom najlošija disciplina, za razliku od Hiršera kome je ta disciplina specijalnost.
Hiršer i Svindal će učestvovati u subotu u poslednjem veleslalomu sezone.

Zašto banke traže mnogo ličnih podataka
Kada od banke uzmete dokumentaciju koju morate da popunite verovatno će se većina vas zapitati šta će banci podaci poput onih da li je neko od članova domaćinstva vlasnik firme, preduzetnik, član upravnog odbora ili drugog organa upravljanja ili rukovođenja ili možda čak politički angažovana ličnost.
A koje to sve podatke banka zapravo traži od nas?
Podatke koje banke traže od nas možemo klasifikovati u dve grupe – lični podaci i podaci o imovinskom stanju. Uz lične podatke, sem osnovnih podataka kao što su JMBG, ime i prezime, datum rođenja, mesto rođenja, adresa prebivališta, traže se i sledeći podaci:
•ime jednog roditelja, devojačko prezime majke
•telefoni i to kućni, drugi kontakt telefon i mobilni telefon, kao i da li je mobilni telefon na pripejd ili postpejd sistemu
•stambeni status, da li živite u sopstvenom stanu, sa roditeljima, u iznajmljenom stanu, sami sa ili bez zakupnine, u iznajmljenom stanu sa porodicom ili prijateljima, sa ili bez zakupnine ili u sopstvenom stanu pod hipotekom
•bračni status
•broj članova domaćinstva, broj zaposlenih članova domaćinstva
•ukupna primanja domaćinstva, od toga za zaposlene članove domaćinstva ime poslodavca, iznos mesečne zarade i iznos mesečnih obustava
•ukupni troškovi domaćinstva
•vanredni rashodi domaćinstva
•podaci o supružniku, sa obaveznim ličnim podacima, JMBG i primanjima
•školska sprema, pozicija klijenta
•status zaposlenja klijenta
•zanimanje klijenta
•primanja klijenta po stavkama – zarada, penzija, alimentacije, izdržavanje, rente, zastupanje, ostalo
•obaveze klijenta – struja, telefon, voda, grejanje, komunalije, troškovi života, zakup, sindikalni krediti, alimentacija, ostalo
•podaci o poslodavcu klijenta
U podacima o imovini klijenta traži se i:
•nepokretna imovina – opis imovine, kvadratura, mesto, datum izgradnje, da li postoji pravo trećeg lica, vrednost
•pokretna imovina – opis imovine, mesto, godina proizvodnje, vrednost
Ovo su samo osnovni podaci koje banka traži od nas. Naravno, može se desiti da vam zatraže i više od navedenog.
Ali, to nije sve. Nešto bitno smo prevideli u ovoj priči, a bankari nisu smatrali da je bitno da nam to i pomenu. Naime, obično kada uzmemo obrasce od banke za dobijanje kredita, kartice, ili otvaranje računa, u čitavoj toj papirologiji ne čitamo baš sve što piše, a na nekim od tih papira piše sledeće:
„Saglasno odredbama Zakona o zaštiti podataka o ličnosti, obaveštava se klijent da su mogući korisnici ličnih podataka koje dostavi banci, prilikom uspostavljanja poslovnog (ugovornog) odnosa (ime i prezime, datum rođenja, adresa, JMBG, broj lične karte i/ili pasoša, kontakt telefon, i-mejl adresa, pol, primanje socijalne pomoći, kao i svi ostali podaci sa kojima banka raspolaže): Narodna banka Srbije, Kreditni biro, Nacionalna korporacija za osiguranje stambenih kredita, spoljni revizor banke, Forum za prevenciju zloupotreba u kreditnim poslovima i sa platnim karticama pri PKS, organi i lica kojima je po zakonu banka dužna da dostavi podatke, kao i sva treća lica sa kojima banka ima zaključene odgovarajuće ugovore o poslovnoj saradnji, koji su neophodni za realizaciju poslovnog odnosa ili su u vezi sa poslovnim odnosom banke i podnosioca zahteva. Podaci će se obrađivati u cilju realizacije poslovnog odnosa i u vezi sa poslovnim odnosom banke i klijenta, radi izvršavanja obaveza banke u skladu sa propisima i za svrhe i na način koji banka smatra neophodnim i/ili celishodnim u obavljanju svoje delatnosti. Svojim potpisom potvrđujem da me je banka obavestila o obradi ličnih podataka u skladu sa odredbama Zakona o zaštiti podataka o ličnosti i potpisivanjem ovog zahteva dajem pristanak na njihovu obradu u smislu člana 3. navedenog zakona.”
Ova količina nepotrebnih podataka pre svega ima svrhu da zadovolji interni sistem kategorizacije klijenta od strane informacione aplikacije koja sama izračunava da li smo podoban klijent za neki plasman i ukoliko jesmo, koliki je to iznos koji banka može bez rizika da nam odobri.
A našim potpisom smo saglasni da, kada zakasnimo nekoliko dana sa uplatom rate kredita, dobijamo pozive bankara kojima ne samo da obaveštavaju nas da smo zakasnili sa uplatom rate, nego zovu i sva ostala lica čije smo podatke dostavili. Iako bi ovo okarakterisali kao kršenje privatnosti podataka, na kraju ispada da nije tako jer smo se svojim potpisom saglasili sa tim.
I kao što je navedeno, banka ima pravo da sve podatke dostavi svim trećim licima sa kojima ima zaključene odgovarajuće ugovore o poslovnoj saradnji.
Ako pitate banke zašto im je potrebno da znaju baš sve o klijentu, dobićete jednostavan odgovor o tome da im zakon tako nalaže. A ko su treća lica kojima banke dostavljaju naše podatke, uz našu neopreznu pismenu saglasnost, ipak, nećemo saznati.

Da li su bezbedne elektronske cigarete?
Ministarka zdravlja Francuske zatražila je nedavno da se ispitaju sve informacije o uticaju elektronskih cigareta na zdravlje ljudi. U Francuskoj se one ne mogu prodavati u apotekama već se uglavnom prodaju preko interneta i u specijalizovanim prodavnicama. Da li sa tim u vezi Ministarstvo zdravlja ima stav povodom pitanja elektronskih cigareta. Kakav je stav Svetske zdravstvene organizacije, i da li su skoro rađena neka nova ispitivanja. Inače, sve više ljudi i u Srbiji koristi elektronske cigarete, ja sam kao strastveni pušač takođe razmišljao o ovoj alternativi, ali nemam dovoljno informacija o tom proizvodu, pa bih molio Redakciju „Potrošača” da od nadležnih zatraži odgovor na ova pitanja.  
Čitalac iz Beograda
------------------------------
Na pitanje „Potrošača” u vezi sa elektronskim cigaretama koje se prodaju u Srbiji u Ministarstvu zdravlja ističu da su svi proizvodi koji se legalno nalaze na tržištu zdravstveno ispravni. Postupak kontrole obuhvata: kontrolu dokumentacije, pregled uslova transporta, odnosno skladištenja, organoleptički pregled, uzorkovanje robe radi laboratorijske provere zdravstvene ispravnosti.
– Laboratorijske analize rade se u ovlašćenim laboratorijama, i nakon laboratorijskih provera zdravstvene ispravnosti odobrava se uvoz ovih pošiljki. Svaku pošiljku mora da prati i isprava nadležnog organa zemlje izvoznika da je zdravstveno ispravna. Sva uvozna roba mora da ima rešenje o odobrenju uvoza granične Sanitarne inspekcije – ističu u ministarstvu dodajući da redovno prate sva upozorenja, preporuke i direktive EU, kao i dešavanja na tržištu EU u pogledu zdravstvene ispravnosti proizvoda, pri čemu su naši propisi u mnogim delovima stroži od tamošnjih.
Nadležni ističu da se, prema podacima proizvođača, elektronska cigareta nalazi na tržištima sledećih zemalja: Italije, Velike Britanije, Švajcarske, Danske, Mađarske, Španije, Grčke, Poljske, Francuske, Rusije, SAD, Kanade, Meksika, Južne Koreje, Malezije, Indije, Indonezije, Japana, Argentine, Brazila, Filipina, Finske, Holandije, Južne Afrike, Ukrajine, Vijetnama, Litvanije, Australije, Gvatemale...
– Roba sa crnog tržišta kao i ona koja poseduje svu potrebnu dokumentaciju, nije pod kontrolom sanitarne inspekcije. Ministarstvo zdravlja je odgovorno za zdravstvenu ispravnost samo onih pošiljki koje se u zemlju uvoze legalnim putem i koje se prodaju na za to određenim i propisanim mestima – navode u Ministarstvu zdravlja.
Međutim, dr Ika Pešić, šef Službe za odvikavanje od pušenja u Institutu za plućne bolesti, smatra da se o zdravstvenoj ispravnosti može govoriti  samo ukoliko određeni proizvod nije štetan po zdravlje ljudi a tako nešto mora biti istraživano i dokazano što, kako ističe, u slučaju sa elektronskim cigaretama nije slučaj. Kako kaže, Svetska zdravstvena organizacija i dalje je protiv upotrebe elektronskih cigareta, kao i Američko torakalno društvo i Evropsko respiratorno društvo. Zabranjene su u Švedskoj, Norveškoj, Finskoj, Brazilu, Singapuru, Australiji, Novom Zelandu… 
– Nažalost mi još nemamo potpune informacije o ovom pitanju. Ne postoje validne studije sa snažnim argumentima i dokazima da je elektronska cigareta neškodljiva ili koristiva za ljudsko zdravlje. Dakle zvaničnih studija nema, nisu rađene i ne znam zašto je to tako – kaže dr Pešić. Kako ističe, prema iskustvu pacijenata  koje dolaze u institut zbog pokušaja odvikavanja od pušenja, većina njih je „bacila novac na kupovinu elektronskih cigareta, bili su uglavnom razočarani, najčešće su istovremeno nastavljali sa upotrebom duvana ili su ih odbacili jer su im se brzo pokvarile”.
– Na našu veliku žalost one se mogu kupiti i u apotekama, što znači da su maltene izjednačene sa lekovima, za šta ne postoje dokazi. A ima ih i kod preprodavaca na pijaci i na ulici po ceni od 200 dinara – kaže dr Pešić.

Loša obuća i dalje problem broj jedan u Srbiji
Najveći broj prijava potrošača i dalje se odnosi na obuću i to naročito sportsku. Zatim slede prijave na telekomunikacione usluge i na mobilne telefone i to najčešće one koje se kupuju, odnosno dobijaju na korišćenje od operatera prilikom zaključenja ugovora o paketu usluga.
Ovo, uoči Svetskog dana potrošača, 15. marta, pokazuju izveštaji koje redovno Ministarstvu trgovine dostavljaju udruženja za zaštitu potrošača u Srbiji. Osim toga, primedbe na kvalitete sportske obuće visoko se kotiraju i na skali najčešćih reklamacija koje su u proteklih godinu dana čitaoci upućivali redakciji „Potrošača”.
Postavlja se stoga pitanje da li će i na koji način država pokušati da reši problem odbijanja prodavaca obuće da reaguju na reklamacije kupaca.
Kako je „Potrošač” već pisao, još pre godinu i po dana je Nacionalna organizacija potrošača Srbije, zbog veoma velikog broja reklamacija na kvalitet patika poznatih svetskih proizvođača, uputila svetskoj organizaciji potrošača – Consumers International dopis u kojem se ukazuje na ovaj problem.
Kako su u rekli u NOPS-u reklamacija, odnosno zamena obuće koja pukne u garantnom roku od šest meseci gotovo je nemoguća misija.
– U Zakonu o zaštiti potrošača jasno stoji odredba o dokazivanju saobraznosti, odnosno ispravnosti robe. U prvih šest meseci od kupovine taj teret je na trgovcu. To znači da oni moraju da dokažu da je neki par patika u skladu sa njegovom namenom, odnosno da oni dokažu kako, gde i čime je potrošač uzrokovao oštećenje – objasnili su u NOPS-u, ali i dodali da sve to u praksi izgleda potpuno drugačije, jer svi uvoznici imaju sklopljene ugovore sa akreditovanim laboratorijama za ispitivanje.
– Pre svega nedostatak adekvatnih standarda za sportsku, ali i obuću uopšte, uzrokuje ovaj veliki problem. Mi nemamo način da ispitamo savitljivost đona, na primer. Kako da dokažemo loš kvalitet materijala kada ne postoji zakonski način. Zbog toga proizvođači mogu da naprave značajne uštede upotrebom sirovina koje će ispoljiti svoje nedostatke vrlo brzo. Osim toga, postoje i slučajevi da trgovci ne žele da reše očiglednu grešku u proizvodu, već se zaklanjaju iza „neadekvatnog održavanja” – objašnjava Zoran Nikolić, potpredsednik NOPS-a, ali dodaje da rešenje postoji u brzoj i efikasnoj izmeni ali i primeni svih zakonskih propisa čime se otklanja bilo kakva sumnja u kvalitet obuće.
– Na taj način akreditovane laboratorije imaju mogućnost da stvarno provere kvalitet, a potrošači na pravi način dobiju zaštitu od nezavisnih institucija. Ne treba zaboraviti mogućnost da potrošač uputi obuću drugoj laboratoriji na analizu kako bi se potvrdio (ili ne) nalaz one na osnovu koje trgovac zasniva svoj konačan sud o ishodu prigovora – navodi Nikolić.
Redakcija „Potrošača” upitala je Ministarstvo trgovine da li je od Akreditacionog tela Srbije traženo da ispita akreditacije pojedinih laboratorija na čija se rešenja građani najviše žale?
– U prethodnom periodu smo održali niz sastanaka sa predstavnicima pojedinih laboratorija, sa ciljem rešavanja aktuelnih problema. Moramo da naglasimo da laboratorije dobijaju akreditaciju da utvrđuju ispunjenost odgovarajućeg standarda, a ne da utvrđuju saobraznost, odnosno nesaobraznost proizvoda. Dakle, laboratorijskim ispitivanjima može se utvrditi da je proizvod proizveden u skladu sa odgovarajućim standardima za konkretan proizvod. Isključivo, veštak odgovarajuće struke poseduje odgovarajuća stručna znanja da utvrđuje nesaobraznost, imajući u vidu konkretnu okolnost, i da na osnovu toga da nalaz i mišljenje – rekli su u ministarstvu.
Prema njihovim rečima, zakon ne obavezuje trgovca da utvrđivanje nesaobraznosti poveri nekoj od laboratorija za kontrolu kvaliteta, mada je to često slučaj u praksi.
– Moramo da naglasimo da mišljenje laboratorije ni na koji način ne obavezuje trgovca, kao i da nema uticaja na sudsku odluku, u slučaju da potrošač zatraži sudsku zaštitu – navode u Ministarstvu trgovine.
-----------------------------------------------------------------
Zakon o zaštiti potrošača menja se u decembru
Planom rada vlade za 2013. godinu, u decembru je predviđeno usvajanje zakona o izmenama i dopunama Zakona o zaštiti potrošača, najavljuju u Ministarstvu trgovine.
– Pre formiranja radne grupe za izradu tog zakona, čiji su članovi između ostalog predstavnici ministarstava, udruženja za zaštitu potrošača, predstavnik privredne komore i eminentni stručnjaci iz oblasti zaštite potrošača, analizirali smo koji su najčešći problemi u praksi i sprovođenju – kažu u ministarstvu, precizirajući da će zbog toga ovlašćenja Tržišne inspekcije biti dodatno proširena.
– Planirano je da se Tržišnoj inspekciji poveri mogućnost kontrolisanja rokova isporuke proizvoda kupcu, kontrolisanje toga da li je trgovac isporučio obrazac za jednostrani raskid ugovora koji je zaključen van poslovnih prostorija (na promocijama) ili korišćenjem sredstava komunikacije na daljinu (telefon, internet, TV prodaja), kontrolisanje toga da li je potrošaču predat proizvod odgovarajuće težine, odnosno zapremine – najavljuju.
Zoran Nikolić, potpredsednik NOPS-a, smatra da više ljudi zna za svoja potrošačka prava i organizacije, ali kako kaže, osnovne mane se odnose na rok rešavanja prigovora.
– Trgovci i dalje ne poštuju odredbu kojom su obavezni da svaku opravku ili zamenu reše u najkraćem mogućem roku, odnosno u roku gde potrošač neće trpeti posledice. To znači da nije dozvoljena opravka telefona ili laptopa od tridesetak dana. Nekad trgovci zaista ne žele da poštuju zakonsko pravo potrošača i da bez značajnih neugodnosti reše reklamaciju. No, zaboravljaju da je pravo potrošača da upravo zbog toga raskine ugovor – podseća Nikolić.

Naručio telefon od 200 evra, dobio polovni od 10
Posle priče o potrošaču koji je na kućnu adresu umesto kompjutera koji je naručio na internetu dobio cepanicu, a koje je obišla celu zemlju, našoj redakciji se javio čitalac sa sličnim problemom.
Kako navodi, naručio je preko internet sajta „ajfon”, uplatio 200 evra, a na kućnu adresu dobio mobilni telefon star nekoliko godina koji ne košta ni desetak evra.
– Preko sajta „Kupujemprodajem” u februaru sam pronašao „ajfon 4 32gb” po ceni od 200 evra. Uplatio sam vlasniku 22.300 dinara, plus 1.000 dinara za poštarinu. Ali, stigla mi je pošiljka u kojoj se, na moje zaprepašćenje, nije nalazio plaćeni „ajfon” već umesto njega jeftin telefon u vrednosti od desetak evra. Slučaj sam prijavio policiji i sajtu „Kupujemprodajem”, koji je prodavcu blokirao nalog na tom sajtu. Koja su moja prava? U želji da doprinesem da bar drugi građani ne prođu kao ja, rešio sam da se obratim javnosti preko medija – napisao nam je ovaj čitalac.
Redakcija „Potrošača” obratila se ovim povodom internet portalu „Kupujemprodajem”, Odeljenju za zaštitu potrošača Ministarstva trgovine, ali i Ministarstvu unutrašnjih poslova.
Ratomir Leković, direktor portala „Kupujemprodajem”, kaže da ovaj sajt ima ulogu prenosioca oglasnih poruka i da ne posredujemo u trgovini između korisnika.
– Po zakonu o elektronskoj trgovini, koji se takođe primenjuje u našem poslovanju, član 20. ovog zakona prilikom pružanja usluga informacionog društva, pružalac usluga (Kupujemprodajem) nije dužan da pregleda podatke koje je skladištio, preneo ili učinio dostupnim, odnosno da ispituje okolnosti koje bi upućivale na nedopušteno delovanje korisnika usluga, ali je dužan da reaguje kada sazna za nelegalnosti što „Kupujemprodajem” i čini – navodi Leković, dodajući da edukuju posetioce u svakom oglasu kako bi sprečili da se prevare dešavaju.
– Ipak, ako se desi prevara u vezi sa oglasom na našem sajtu, prevarenog korisnika upućujemo na proceduru za prijavu preko onlajn prijave. Nakon što prijavi i opiše prevaru, prevareni korisnik dobija mejlom objašnjenje pravne procedure, kao i tekst krivične prijave protiv N. N. lica i upućuje se na tužilaštvo (za slučaj štete veće od 15.000 din, kada se N. N. lice goni po službenoj dužnosti), odnosno sud (privatna tužba, za štetu ispod 15.000 dinara). Na osnovu teksta tužbe nadležnom organu (sud, tužilaštvo) moguće je identifikovati onog ko je počinilo prevaru. Ovo je jedina zakonom dozvoljena procedura – objašnjava on, dodajući da je čest problem korisnika to što ne pročitaju uputstva koja su im namenjena kako bi se zaštitili od prevara.
U Odeljenju za zaštitu potrošača Ministarstva trgovine navode da je „Kupujemprodajem” internet portal namenjen prenošenju oglasnih poruka za prodaju novih i polovnih stvari i proizvoda i pružanje usluga.
– Prodavci novih ili polovnih stvari mogu biti fizička lica, a ugovor o prodaji u tom slučaju zaključuju dva fizička lica. Za takav ugovor o prodaji merodavna su opšta pravila građanskog prava, odnosno odredbe Zakona o obligacionim odnosima. Dakle, u situaciji kada je prodavac fizičko lice moguće je protiv njega povesti sudski postupak zbog neispunjenja ugovorne obaveze (u konkretnom slučaju prodavac je preuzeo novac, a nije isporučio traženi model telefona, i naneo je štetu drugoj ugovornoj strani) – objasnili su u Ministarstvu trgovine, dodajući da se u sudskom postupku može utvrditi da li onaj ko prodaje stvari to obavlja kao svoju profesionalnu delatnost.
– Ukoliko to jeste slučaj, smatra se da je to lice trgovac, bez obzira na to da li je za to registrovan. U tom slučaju, ugovor su zaključili trgovac i potrošač, a merodavan je Zakon o zaštiti potrošača, i to odredbe o zaštiti potrošača u ostvarivanju prava iz ugovora na daljinu, a to je u konkretnom slučaju kupovina preko interneta – kažu u ministarstvu.
To znači da u tom slučaju potrošač koji obavlja kupovinu putem interneta ima pravo da u roku od 14 dana od dana zaključenja ugovora odustane od kupovine i raskine ugovor bez obrazloženja. Potrošač vraća robu, a trgovac novac, ali kupac snosi troškove transporta.
– Ova mogućnost da jednostrano raskine ugovor nije propisana kada potrošač obavlja kupovinu u prodavnici, odnosno kada zaključuje ugovor u poslovnim prostorijama trgovca – objašnjavaju, dodajući da ukoliko nije zadovoljan, potrošač može da se obrati nekom od udruženja za zaštitu potrošača koje će „nastojati da izdejstvuje pozitivan ishod”.
----------------------------------------------------------
MUP: Za iznose manje od 15.000 dinara gonjenje po privatnoj tužbi
Imajući u vidu da se u Srbiji poslednjih godina povećao broj korisnika interneta, pa samim tim i broj korisnika koji ga koriste za kupovinu i prodaju robe i usluga, srazmerno tome povećao se i broj prevara, pa prema tome i broj prijava koje građani podnose protiv fizičkih lica koja su ih oštetila, navode u Odeljenju za borbu protiv visokotehnološkog kriminala u Ministarstvu unutrašnjih poslova.
– Najčešće prevare dešavaju se upravo na najposećenijim sajtovima u Srbiji koji se bave kupovinom i prodajom na internetu kao što su „Limundo”, „Kupindo” i „Kupujemprodajem”. Iako su mehanizmi zaštite potrošača na ovim sajtovima na veoma visokom nivou, zbog velikog broja korisnika ovih sajtova, oni su interesantni kako za kupce tako i za one koji žele da izvrše prevare. U najvećem broju slučajeva radi se o prevarama prilikom kupovine robe čija vrednost ne prelazi 15.000 dinara, pa samim tim nije moguće preduzeti krivično gonjenje po službenoj dužnosti već je u ovakvim slučajevima jedino moguće preduzeti gonjenje po privatnoj tužbi – kažu u MUP-u, precizirajući da slučajevi prevara prilikom kupovine na internetu najčešće nisu slučajevi pojedinačnih prevara, već jedan korisnik nekog od sajtova za kupovinu i prodaju prevari veći broj građana.
– Zahvaljujući izuzetno dobroj saradnji MUP-a sa administratorima navedenih sajtova, do sada je identifikovan veći broj lica protiv kojih su podnete krivične prijave zbog postojanja osnova sumnje da su izvršili krivično delo prevara iz člana 208. Krivičnog zakonika – objasnili su u MUP-u.
Kako kažu, veoma je važno da svaki korisnik koji je oštećen odnosno prevaren prilikom kupovine na internetu prijavi slučaj administratorima ovih sajtova kako bi se u njihovoj bazi evidentiralo tačno vreme, korisnički nalog sa kog je izvršena prevara, kao i način na koji je izvršena prevara, na osnovu čega se prikupljaju podaci koji su bitni za dalji rad policije u otkrivanju identiteta počinioca.
– S obzirom na to da se nakon dogovorene kupovine putem interneta najčešće radi o isporukama robe preko kurirskih službi, kada umesto poručene robe stigne neadekvatna roba, što potrošači primete tek nakon isplate novca kuriru, ili se dešava da potrošači uplate novac unapred, a poručenu robu nikad ne dobiju, potrebno je da potrošači pre kupovine detaljno pregledaju ocene i preporuke prodavca, kao i da na forumima pročitaju poruke koje kupci ostavljaju o pojedinim prodavcima. Odnosno ti komentari mogu biti od značaja da li će se odlučiti za kupovinu od nekog prodavca ili ne – savetuju.
Ukoliko do prevare, ipak, dođe, a šteta koja je nastala ne prelazi zakonski okvir za postupanje po službenoj dužnosti, odnosno ispod je 15.000 dinara, potrebno je da se preko administratora sajtova za kupovinu i prodaju pribave podaci o tome da li je eventualno isti korisnik prevario više kupaca.
– Ukoliko veći broj oštećenih kupaca zbirno prijavi jedno fizičko lice koje ih je oštetilo, odnosno ukupan iznos štete prelazi 15.000 dinara, može se podneti krivična prijava MUP-u ili nadležnom tužilaštvu – zaključuju u MUP-u.

Na prelazu Gradina, na izlazu iz Srbije, čeka se četiri sata
Prema informacijama uprave granične policije u 17.15 časova, putnička vozila čekaju četiri sata na graničnom prelazu Gradina, na izlazu iz Srbije a na Preševu, na izlazu iz zemlje, putnička vozila i autobusi š zadržavaju 35 minuta, navode iz Auto-moto saveza Srbije (AMSS).
Teretna vozila najduže čekaju na Batrovcima, na izlazu iz Srbije i to dva sata dok se na prelazu Horgoš i Šid, na izlazu iz Srbije, zadržavaju 90 minuta.
Na ostalim graničnim prelazima nema dužih zadržavanja za sve kategorije vozila, prenose iz AMSS-a.

Tesla i Karađorđevići
Dr Oliver Subotić*
Dok sam iščitavao primarne izvore za potrebe pisanja knjige „Tesla: Duhovni lik”, imao sam prilike da se lično uverim u ono što su gotovo svi Teslini biografi u manjoj ili većoj meri uočili u njegovoj ličnosti, a to su izrazite „oscilacije” (neretko i protivrečnosti) u raznim temama. Ipak, primetio sam da postoji nekoliko tema u kojima, slikovito rečeno, ne postoje „sinusoide” i izražene „amplitude”, već isključivo „linearna funkcija”. Jedna od tih retkih tema gde Tesla pokazuje jasnu konstantu u stavovima je odnos prema srpstvu, Kraljevini Jugoslaviji i Kraljevskom domu Karađorđevića.
Nikola Tesla je tokom američkog perioda svog života postao izrazit kosmopolita, ostavši istovremeno srpski patriota. Tokom američkog perioda se formirao i kao ubeđeni srpsko-jugoslovenski monarhista, te je poput većine srpskih intelektualaca tog vremena vatreno podržavao koncept Kraljevine Jugoslavije i bio veliki poštovalac kraljevske loze Karađorđević. To poštovanje se već može uočiti u dostupnim dokumentima iz perioda Prvog svetskog rata, kada on izražava divljenje podvizima srpske vojske predvođene svojim nezaboravnim voždom, kraljem Petrom Prvim Oslobodiocem. Tako, povodom inicijative jeromonaha Nikolaja Velimirovića iz 1915. godine, da zajedno sa Mihajlom Pupinom i Pajom Radosavljevićem potpiše „Vidovdanski proglas” i pozove Srbe u SAD da pomognu svojim sunarodnicima na Balkanu, Tesla iznosi stav da bi taj apel američki Srbi najpre poslušali ako bi ga potpisala dva srpska kralja: Petar Karađorđević i Nikola Petrović.
Ličnost u kraljevskoj lozi Karađorđević, koju je Tesla posebno izdvajao, bio je kralj Aleksandar, koji ga je odlikovao Ordenom Jugoslovenske krune prvog stepena 1931. godine. Kralja Aleksandra je doživljavao kao vladara koji je uspeo da napravi snažnu državu (Kraljevinu Jugoslaviju) i ujedini tri balkanska naroda (Srbe, Hrvate i Slovence). U svom posmrtnom slovu Kralju Mučeniku, objavljenom 1934. godine u „Njujork tajmsu”, Tesla ovako zbori: „Poput Vašingtona, bio je sposoban i neustrašiv general koji je oslobodio svoju zemlju od ugnjetavanja; poput Linkolna bio je mudar i patriotski vođa koji je pretrpeo mučeništvo.” Tesla je, pritom, verovao da će mučenička krv kralja Aleksandra definitivno ujediniti narode Kraljevine Jugoslavije (što se, kao što je dobro poznato, nije desilo). Sa druge strane, strahovao je za jedinstvo mlade države, zbog čega je javno podsetio sve Hrvate i Slovence na činjenicu da je njihova sloboda kupljena cenom srpske krvi u Prvom svetskom ratu. Kralj Aleksandar je za Teslu bio i ostao ličnost koja zaslužuje da bude na „pijedestalu srpskih velikana” – pišući pozdravno pismo Srbima u Geriju (Indijana, SAD) uoči Drugog svetskog rata, on za kralja Aleksandra koristi epitete „Veliki” i „Mučenik”.
Kada je reč o kralju Petru Drugom Karađorđeviću, Tesla i prema njemu pokazuje odnos dubokog poštovanja i izrazite odanosti, približan onome koji je ukazivao kralju Aleksandru. U jednom pismu iz 1938. godine upućenom inženjeru Slavku Bokšanu, Tesla kralja Petra Drugog naziva „mladim orlićem iz gnezda velikog orla”, a Srbe u SAD javno poziva da budu odani mladom monarhu, koga naziva „zenicom u oku naroda”. On kralja Petra Drugog veliča u nekoliko javnih objava u SAD želeći mu mnoga leta. Na koncu, poslednji Teslin izlazak u javnost – tačno pola godine pred smrt – bio je osmog jula 1942. godine u hotelu „Njujorker”. On tada, već prilično ugroženog zdravlja, izlazi u pratnji svog sestrića, diplomate Save Kosanovića, da pozdravi kralja Petra Drugog. Mladi kralj je u to vreme bio u poseti SAD, sa ciljem da od predsednika Ruzvelta izmoli vojnu pomoć za generala Dragoljuba Mihailovića (koga je Tesla, po rečima čuvenog američkog istraživača Lelanda Andersona, smatrao za „simbol drevne srpske borbe za krst časni i slobodu zlatnu”). „Hrvatski glas” izveštava o susretu mladog monarha i Tesle, navodeći kako je genijalni pronalazač rekao da mu je kralj svojom posetom učinio najveću čast i da će mu to biti „najmilija uspomena”. Svoj uvodni govor kralju Petru Drugom Tesla je završio rečima: „Veličanstvo, Bog Vas blagoslovio!”. Prema Kraljevim memoarima, obojica su tokom rastanka plakala, a Tesla ga je otpratio podsećanjem na zaveštanje kralja Aleksandra: da čuva jedinstvo naroda Kraljevine.
Važno je ovom prilikom istaći da je Tesli bila apsolutna strana bilo kakva ideja Jugoslavije bez srpske krune na njenom čelu – ostao je odan kralju Petru Drugom Karađorđeviću i pored stalnih ubeđivanja okoline da pređe na stranu Tita i njegovih komunista, koji su se od samog početka rata spremali za revolucionarni prevrat i nasilno preuzimanje vlasti. O čvrstom Teslinom stavu prilično argumentovano piše Margaret Čejni, pozivajući se na hrvatskog profesora Bogdana Radicu, diplomatu Kraljevine Jugoslavije u SAD, koji je tokom rata prešao na Titovu stranu. Iz njene studije saznajemo da je Sava Kosanović bezuspešno pokušavao da privoli svog genijalnog ujaka da se od kralja okrene ka Titu. O svemu navedenom u svojim memoarima svedoči i Konstantin Fotić, ambasador Kraljevine Jugoslavije u SAD, koji navodi da je svaki pokušaj da se od Nikole Tesle izvuče bilo kakva poruka protiv Kralja Petra Drugog bila bezuspešna. Teslina odanost srpskoj kruni bila je do kraja života održana besprekorno.
Da li bi Tesla, da je danas među nama, od „linearne funkcije” skrenuo kao „sinusoidi” u navedenim temama? To je već domen pretpostavki. A ono što možemo pretpostaviti jeste da bi zbog gorkog iskustva Jasenovca, Jadovna i, na kraju, „Oluje” imao krajnje rezervisan stav prema nekoj novoj jugoslovenskoj ideji. Možemo slobodno pretpostaviti i to da bi se i danas zalagao za što bolje odnose Srba sa Hrvatima i Slovencima, koje je smatrao bratskim narodima. A ako ćemo suditi po ogromnom poštovanju koje je decenijama ukazivao Karađorđevićima – kao i ništa manjem poštovanju koje oni do dan danas ukazuju njemu – verovatno bi u naše vreme bio i počasni član Krunskog saveta.
*Osnivač Zadužbine „Petar Mandić”, dobročine ustanove koja neguje uspomenu na Tesline pretke

Rustem Mustafa svedoči na suđenju Tačiju
Suđenje Hašimu Tačiju i njegovim saučesnicima optuženima za ratne zločine na KiM nastavlja se sutra, a kako saznaju mediji u Prištini, sudsko veće saslušaće Rustema Mustafu, bivšeg komandanta oslobodilačke vojske Kosova (OVK) u Operativnoj zoni Lap, inače poznatog kriminalca i osuđivanog ratnog zločinca. Mustafa je jedan od retkih pripadnika OVK i jedini komandant te terorističke jedinice koji su u Prištini osuđeni za ratne zločine na KiM. On je potvrdio da je dobio poziv od Specijalizovanog tužilaštva u Hagu da se iduće sedmice pojavi kao svedok.
Mustafa će, kako se očekuje, svedočiti o funkcionisanju OVK, a u izjavama za medije kazao je da namerava da „brani istinu o ratu OVK”.
Rustem Mustafa poznat je kao komandant Remi, a tokom rata 1998–1999. bio je komandant regionalne zone Lap i član takozvane lapske grupe OVK. Posle rata, postao je poslanik i potpredsednik Demokratske partije Kosova. Uhapšen je u avgustu 2002. i izveden pred Okružni sud u Prištini u kojem su sudile međunarodne sudije Unmika. Osuđen je prvostepeno na 17 godina zatvora jer je utvrđeno da je sa još trojicom pripadnika OVK ubio petoro nelojalnih kosovskih Albanaca. Vrhovni sud Kosova preinačio je presudu 2005. i naložio novo suđenje pa je 2013. osuđen na četiri godine zatvora.
Bio je optužen da je zajedno sa drugim pripadnicima OVK držao zarobljenike u nehumanim uslovima, uskraćujući im adekvatnu zdravstvenu negu, hranu i vodu. Zatočenici su podvrgavani stalnom premlaćivanju, mučenju i pretnjama smrću od avgusta 1998. do juna 1999. godine.
Sumnja se da je tokom rata na KiM učestvovao u teškim zločinima nad Srbima kao i da je u zoni Lap osnivao logore u kojima su civili saslušavani, zlostavljani i ubijani. Grupe pod kontrolom Mustafe, prema podacima dostupnim medijima, posle rata proterivale su preostale Srbe i preprodavale napuštene stanove i drugu imovinu. Mustafa je pored terorističke grupe BIA formirao i „Skiftere” i „Crvenu ruku”, čiji su pripadnici progonili, kidnapovali i ubijali Srbe na području Prištine i Podujeva.
Prema podacima srpskih bezbednosnih službi, Mustafa je još od osamdesetih godina prošlog veka privođen zbog trgovine narkoticima, krijumčarenja oružja, ucena, napada na policiju i drugih teških krivičnih dela. Američke obaveštajne službe smatraju ga jednom od osoba od kojih preti opasnost po mir na Balkanu.
Prema obaveštajnim podacima, Mustafa u svojim kriminalnim aktivnostima, pre svega u trgovini drogom, sarađuje sa Ramušom Haradinajem, dok je do 2015, kada je pravosnažno osuđen, bio poslanik i potpredsednik stranke Hašima Tačija.
Rustem Mustafa jedan je od prvih pripadnika OVK koje je još krajem 2018. u predistražnom postupku saslušalo tužilaštvo u Hagu, pa se tada nagađalo da će on biti i jedan od prvih čije će se ime naći na nekoj od optužnica. Iako je Mustafa zbog svoje pozicije u komandi OVK pominjan odmah uz Tačija, Kadrija Veselija, Adema Čekua, Fatmira Limaja i ostalih, haški tužilac će ga saslušati kao svedoka, a ne kao okrivljenog.

Kaciga glavu čuva
Biciklisti su često prinuđeni da se kreću kolovozom gde ih vozači motornih vozila tretiraju kao „ometače”, a ne kao sastavni deo saobraćajnog sistema
Na teritoriji Srbije od početka godine poginule su 23 bicikliste, a povređeno je više od 400. MUP Srbije skrenuo je pažnju da su oni najugroženija kategorija učesnika u saobraćaju.
„Apelujemo na vozače putničkih i teretnih vozila i autobusa da posebnu pažnju usmere na bicikliste, kako bi sačuvali njihovu bezbednost. Sa druge strane, apelujemo i na bicikliste da upotrebnom svetala i reflektujućih elemenata učine sebe vidljivijim, a samim tim i bezbednijim u saobraćaju”, saopšteno je iz MUP-a i objavljen apel i na društvenim mrežama.
Ključni problem, kada je reč o bezbednosti biciklista u saobraćaju, jeste njihova ranjivost, jer i pri relativno malim brzinama često zadobijaju teške povrede, uglavnom zbog toga što im je jedina zaštita njihova odeća, ukazali su stručnjaci Agencije za bezbednost saobraćaja (ABS).
Važnu ulogu ima i brzina vozila koja učestvuju u sudaru sa biciklistima, naročito kada je reč o težim posledicama. Biciklisti su često slabo uočljivi za druge učesnike u saobraćaju, pre svega jer su dimenzije vozila manje u poređenju sa automobilima, autobusima ili teretnim vozilima.
To je poseban problem u noćnim uslovima vidljivosti, pogotovo u slučajevima kada bicikl nije opremljen odgovarajućim svetlima, a to su belo na prednjoj i crveno svetlo na zadnjoj strani bicikla, kao i ako vozač i putnik na biciklu ne nose svetlu odeću.
Stručnjaci naglašavaju i činjenicu da biciklisti različite starosne dobi i pola imaju različite psihofizičke sposobnosti. Deca uglavnom nemaju dovoljno iskustva i znanja, a stariji imaju smanjenu moć zapažanja, smanjene fizičke sposobnosti i pokretljivost.
Bezbednost dvotočkaša u velikoj meri zavisi i od saobraćajnog okruženja, koje je najčešće dizajnirano i prilagođeno za kretanje motornih vozila i nije predviđeno za bicikliste.
„Oni su često prinuđeni da se kreću kolovozom gde ih vozači motornih vozila tretiraju kao ’ometače’ saobraćaja, a ne kao sastavni deo saobraćajnog sistema, pri čemu često i sami ne poštuju pravila – ne postupaju u skladu sa signalizacijom, zabranom korišćenja mobilnih telefona, audio i video uređaja, upotrebom svetala na biciklu. Saobraćajne nesreće sa učešćem biciklista, zbog njihove velike ranjivosti, češće za posledicu imaju poginule osobe, nego što je to slučaj kod udesa sa učešćem samo motornih vozila sa zatvorenom karoserijom”, navodi se u rezultatima istraživanja ABS-a.
Kada se uporedo posmatraju podaci o nastradalim biciklistima i nastradalim vozačima i putnicima u automobilima, dolazi se do podataka da biciklisti kada učestvuju u saobraćajnoj nesreći imaju skoro šest puta veći rizik da smrtno stradaju nego što je to slučaj sa putnicima i vozačima u automobilima.
U proseku, godišnje u udesima u Srbiji pogine oko 50 i bude povređeno oko 1.486 biciklista. Svaka jedanaesta poginula i svaka četrnaesta povređena osoba u saobraćajnim nesrećama je – biciklista. Oni čine oko devet odsto od ukupnog broja poginulih i oko sedam procenata od svih povređenih osoba u udesima, pokazuju podaci ABS-a.
Saobraćajne nesreće sa učešćem biciklista se najčešće događaju u leto i jesen, odnosno u periodu godine od jula do oktobra, a najviše u avgustu.
Stručnjaci savetuju biciklistima da imaju zakopčanu zaštitnu kacigu, koja će im spasiti život u slučaju pada sa bicikla i sprečiti povrede glave.
„Koristite štitnike za kolena i laktove kako biste ublažili udarce od pada. Nosite odgovarajuće cipele i proverite da li su pertle pravilno vezane. Obucite adekvatnu odeću – pantalone sa užim nogavicama, majice i jakne koje su uz telo, kako ne bi došlo do zakačinjanja delova garderobe o pedale i druge delove bicikla”, savetuju iz ABS-a.
Bicikl treba da bude ispravan, ručice na upravljaču čvrste i pravilno podešene, a sedište na odgovarajućoj visini – tako da stopala obe noge budu u stanju da dodirnu zemlju. Kočnice moraju da budu ispravne, a pneumatici na točkovima napumpani pod odgovarajućim pritiskom.
Belo svetlo na prednjoj i crveno na zadnjoj strani bicikla moraju biti ispravni i postavljeni na odgovarajuće položaje. Zvonce ili sirena takođe moraju biti ispravni.
„Kada prelazite preko kolovoza, trudite se da se ponašate kao da ste pešak. Pogledajte pažljivo levo, desno, levo. Kada procenite da je bezbedno započnite prelazak, gurajući bicikl pored sebe. Koristite ručne signale da upozorite druge učesnike u saobraćaju ili im date obaveštenje o skretanju i promeni položaja na kolovozu”, savetuju stručnjaci.
U noćnim uslovima i kada je smanjena vidljivost, osim što bicikl mora da bude osvetljen, biciklista treba da ima svetlu i odeću sa retroreflektujućim materijalima. Ako voze bicikl kolovozom, treba da se kreću u širini od najviše jedan metar od desne ivice kolovoza, ali ne uz sam ivičnjak.

Svi bi u menadžere, niko neće u prosvetu
Poražavajuće mali broj studenata koji nameravaju da postanu prosvetni radnici ponavlja se iz godine u godinu. Avetinjski pusti ostaju smerovi fakulteta koji obrazuju nastavnike. Stručnih profesora za fundamentalne opšteobrazovne predmete u preduniverzitetskom školstvu već nema dovoljno, i neće ih ni biti dok na pragu fakulteta ima najmanje budućih brucoša koji žude da steknu visoko obrazovanje da bi se vratili u učionice kako bi neke nove đake opismenili.
Zvuči optimistično kad se kaže da je na Matematičkom fakultetu u Beogradu na smeru nastavnik matematike ove godine konkurisalo duplo više studenata nego lane. Ali u brojkama, realnost izgleda ovako: prošle godine je u ovo doba bilo svega osam kandidata, sada ih je 16, a planirano je 70 brucoša.
Na svim srbističkim katedrama na republičkom nivou očekuje se da će biti popunjeno oko 40 odsto ponuđenih mesta za buduće studente.
– U Novom Sadu, Nišu, Kragujevcu, Beogradu, Kosovskoj Mitrovici, kada se sve sabere, planirano je 441 mesto na budžetu, a ima 186 kandidata. Samo u Beogradu za grupu za srpski jezik i književnost bilo je prijavljeno 34 kandidata na 100 mesta, a za srpsku književnost i jezik 63 na predviđenih 150 mesta. Slično je bilo i prošle godine. Slikovito, ako bismo gledali po poslovičnoj slici čaše vode koja je do pola puna ili prazna, zavisi da li ste optimista ili pesimista, ta čaša je svakako – šuplja – dočarava za „Politiku” prof. dr Slavko Petaković, šef katedre za srpsku književnost s južnoslovenskim književnostima na Filološkom fakultetu Univerziteta u Beogradu.
Jagme za indeks nema ni na Opštoj fizici, smeru Fizičkog fakulteta koji u glavnom gradu upisuju budući nastavnici ovog predmeta. Tu je prijavljen samo – jedan kandidat. Pad broja zainteresovanih se beleži već osam godina, ali do sada nije bila ovako alarmantna situacija. Kako je izjavio dekan, prof. dr Ivan Belča, ovaj brucoš će imati sve predmete, ništa neće biti izbačeno, a sledeći potez je na državi jer ne sme da se dozvoli da se ugasi Opšta fizika, pošto bi u tom slučaju buduće generacije ostale bez nastavnika.
Oskudicu interesovanja za prosvetni poziv potvrđuju i preliminarne rang-liste za upis na Prirodno-matematičkom fakultetu u Novom Sadu. Studije za profesora hemije tu će upisati samo jedan kandidat, a planirano je 20 brucoša. Za buduće nastavnike fizike bilo je ukupno tri kandidata, jedan je pao prijemni, jedan „upao” na samofinansiranje i jedan zavredeo indeks na budžetu, mada je ukupno studenata na ovom smeru moglo biti 25. Za ostala nastavnička zvanja na novosadskom PMF-u zainteresovanost je za mrvicu bolja. Na smeru za profesore matematike ima osam kandidata za 51 budžetsko mesto, dok je za profesore geografije 11 rangiranih, a 40 raspoloživih mesta.
– Mi smo sada u prvom planu kao nacionalna disciplina, a kada smo pokušali da srpski jezik i književnost dobije natpredmetni status, da se uvede na sve fakultete, ta inicijativa ostavljena je da istrune u lavirintima birokratije. Dobili smo deklarativnu podršku i van toga se ništa nije učinilo – ukazuje Petaković.
Njegove reči „prosveta je trenutno na mrtvom vezu, ostavljena je da odumre” i više puta isticane stipendije za studente koji se obrazuju za nedostajuća zanimanja u školama teško da će biti od pomoći. Za ovu godinu dodeljeno ih je samo pet, a novi konkurs uskoro treba da bude raspisan.
– Ne verujem da će to dati velikog efekta, budući da je student potpuno svestan da kad se završi studiranje on ulazi u prosvetu gde su plate takve kakve jesu i, što je veći problem, gde položaj prosvetnog radnika nije dobar – konstatuje ovaj profesor.
Nastavnici tvrde da su nemoćni. Ugled im je srozan. Plate su im ispod republičkog proseka. Učenici to vide i neće da postanu nastavnici. Nastavi li se tako, ne bi čudilo da u dogledno vreme u mnogim školama table budu najpametnije, nastavnici uglavnom nedovoljno stručni, a đaci posledično funkcionalno nepismeni. Hoće li s takvim predznanjem upisivati fakultete?
Da ironija bude veća, najodgovorniji donosioci odluka istrajno tvrde da je obrazovanje prioritet, a unapređivanje kvaliteta obrazovanja strateški cilj. U prvom planu je digitalizacija, a vraćanje dostojanstva prosvetnom esnafu ostaje na marginama. Šta uraditi da se pomak nabolje vidi ubrzo, da se ne čeka deset godina?
– Prvi korak mogu biti stipendije, ali to nije rešenje. Drugi je povećanje plata. Treći, rešavanje statusa prosvetnog radnika, zaštita od pritisaka i sprečavanje nasilja kojima je izložen, kao i prevencija nasilja u bilo kom obliku u školama. To se mora sistemski rešiti vrlo rigidnim kažnjavanjem. Nastavnik mora imati ugled u društvu, a primer i uzor za to treba da budu oni koji istupaju u javnom prostoru. Kada okruženje bude podsticajno tako da đaci u velikom broju upisuju nastavničke smerove i konkurencija će biti veća i najbolji će ulaziti u učionice. Svi ovi koraci su povezani, ne može da se ispuni samo jedan – smatra Petaković.
Medijski prostor, portali naročito, obiluju svakojakim jezičkim pogreškama, lektori su desetkovani, zvanična saopštenja državnog vrha, pa i Ministarstva prosvete, neretko su ugledni primeri grešaka, počevši od pravopisnih. Ako bi, recimo, bar državne institucije koje već imaju službe za odnose s javnošću obavezno morale da uposle profesore srpskog jezika kao lektore, da li bi i to doprinelo pravilnijoj upotrebi srpskog jezika, podsticajnom okruženju i većem interesovanju za studije srpskog jezika?
– To bi bio kulturni uticaj iznutra koji je najbitniji i koji bi menjao ovo društvo. Kad učenik vidi da uopšte nije važno kako govorite, kako pišete, on prihvata taj model. Kada bi u institucije koje se obraćaju javnosti ušli profesori srpskog jezika i književnosti to bi oblikovalo javni izraz, onda bi i đaci i svi građani imali orijentir šta je poželjno, društveno prihvatljivo i važno. Deca nemaju signal iz okruženja koji im kaže da je bitan način izražavanja, poznavanje svog jezika. Ne čitaju kao pre, a uticaj elektronskih medija je ogroman. Navikli su na kratke poruke koje su ekspresivno svedene. Bogatim jezikom možete da izrazite svoju psihološku slojevitost, tanane emocije, nijanse u raspoloženjima, bogatstvo svoga bića. Što vam je jezik siromašniji, teže možete da komunicirate s drugima. Pitanje je da li siromašenje jezika korespondira s osiromašenjem potrebe da se razgovara s drugim čovekom, jer se komunicira kratkim porukama, emotikonima, sažetim mejlovima, frazama, rečeničnim sklopovima koji su klišei. Nisam siguran da problem u komunikaciji dece nije povezan sa siromaštvom jezika, a ono sa iščezavanjem potrebe da se zaista komunicira s drugom osobom – zaključuje šef katedre za srpsku književnost.

Rubljov izborio četvrtfinale Vimbldona, protivnik Đoković ako pobedi Hurkača
Ruski teniser Andrej Rubljov plasirao se u četvrtfinale Vimbldona, pošto je danas u osmini finala savladao Aleksandra Bublika iz Kazahstana rezultatom 7:5, 6:3, 6:7 (6:8), 6:7 (5:7), 6:4.
Meč je trajao tri sata i 20 minuta. Ovo je bio šesti međusobni duel ruskog i kazahstanskog tenisera, a četvrti trijumf Rubljova.
Rubljov će u četvrtfinalu igrati sa pobednikom meča između Srbina Novaka Đokovića i Poljaka Huberta Hurkača, koji je na programu kasnije večeras.
Plasman u četvrtfinale Vimbldona izborio je još jedan ruski teniser Roman Safiulin, koji je pobedio Kanađanina Denisa Šapovalova 3:6, 6:3, 6:1, 6:3. On će u četvrtfinalu igrati sa pobednikom meča između Italijana Janika Sinera i Danijela Elahija Galana iz Kolumbije.

Koliko košta ova pašteta
Koliko košta ova pašteta, pitao je redakciju „Potrošača” čitalac koji nam je mejlom poslao ovu fotografiju. Snimljena je, kako navodi, drugog marta mobilnim telefonom u „Rodi” u Bačvanskoj ulici u Beogradu. Na fotografiji se jasno vidi da je na gornjem i donjem rafu isti proizvod – „karneks” jetrena pašteta od 75 grama, ali je cena jedne 53,70 dinara, a druge 49,42 dinara.
Potpuno je, stoga, logično pitanje našeg čitaoca – koliko košta ova pašteta i zašto jedan proizvod ima dve cene?
Redakcija „Potrošača” poslala je ovo pitanje i fotografiju kompaniji „Merkator S” (u čijem sastavu posluju objekti „Rode”).
– Greškom je na polici u objektu „Roda” supermarketa ostala nezamenjena cena, akcijska, za proizvod jetrena „karneks” pašteta od 75 grama, koja se prodaje po redovnoj ceni od 53,70 dinara, zbog čega se izvinjavamo potrošačima – odgovorili su.
Pozivamo čitaoce koji imaju zanimljive fotografije ili priče iz trgovine da nam ih dostave na i-mejl adresu [email protected]

Hidroelektrane – turistička atrakcija uz pomoć Tesle
Turista koga u Srbiji zanima nešto više od prestoničkih splavova mogao bi na jesen da dobije drugačiju kulturno-turističku ponudu: obilazak mesta koje je za vreme kratkog boravka u Beogradu posetio Nikola Tesla a onda i hidroelektrana u unutrašnjosti na kojima je, nadahnut Teslom, radio fizičar Đorđe Stanojević.
Ruta „Putevima Tesle i Stanojevića” zasad je samo ideja Manuele Graf iz beogradskog Zavoda za proučavanje kulturnog razvitka za otvaranje vrata srpskih hidrocentrala domaćim i stranim putnicima i njihovo upoznavanje sa Teslinim i Stanojevićevim radom. Iako se tura još ne nalazi u turističkim prospektima, Manuela Graf veruje da će saradnja njene institucije sa Muzejom Nikole Tesle i Turističkom organizacijom Srbije (TOC) uroditi plodom, kao i da će nova atrakcija biti spremna već za londonski sajam turizma u novembru.
– Moja ideja je da se naše hidroelektrane otvore za javnost. Danas su za posetioce otvorene samo one u Užicu i Gamzigradskoj banji. Istina i ona u Ivanjici je otvorena, ali je trenutno u rekonstrukciji – kaže Manuela Graf.
Ali, zašto je uopšte važno ucrtati srpske hidroelektrane u srpske turističke mape? 
Kako ističe naša sagovornica, neke od domaćih centrala starije su od jednog veka, dobro su očuvane, sve sem jedne rade i svedoče o elektrifikaciji zemlje i prijateljstvu dvojice naučnika. Tesla je u Beogradu proveo samo jedan dan 1892, ali je poseta, dodaje Manuela Graf, nadahnula Stanojevića da elektrificira Srbiju. On je konstruisao hidroelektranu „Pod gradom” na Đetinji prema Teslinim principima polifaznih struja četiri godine nakon Tesline centrale na Nijagari. „Pored hleba i vode, električna energija će postati svakodnevna potreba”, govorio je Stanojević. Prve hidrocentrale podignute su zbog fabrika tkanina da bi se kasnije zahvaljujući njima obasjavale ulice i kuće i pokretali tramvaji. Srbija danas ima pet hiodroelektrana starijih od 100 godina: „Pod gradom”, „Vučje”, „Sveta Petka”,  „Gamzigrad” i „Moravica”.
Međutim, da li će, kada i koje srpske hidroelektrične centrale postati posećene turističke lokacije i mesta promocije industrijskog nasleđa, još je stvar pregovora. 
– To još nije definisan turistički proizvod, ali radi se na tome. Industrijsko nasleđe kod nas ne postoji kao proizvod. Padaju mi na pamet možda samo posete vojvođanskim žitnicama i mlinovima. Hidroelektrane bi svakako bile deo turističke ponude koja uključuje industrijsko nasleđe – ističe Smiljana Novičić iz TOS-a.
Ruta bi počinjala u Beogradu, posetom Muzeju Nikoli Tesli i podsećanjem na mesta na kojima je Tesla bio: odseo je u „Imperijalu” na današnjem Platou, održao je predavanje u Kapetan-Mišinom zdanju i posetio beogradsku Veliku školu. Turisti bi dalje krenuli u Negotin, rodno mesto Stanojevića, i dalje od centrale do centrale. Sva ova mesta treba da budu predstavljena i na sajtu koji će pratiti i promovisati projekat a koji počinju da rade polaznici beogradske IT Akademije „Link grupe”.
– Verujem da će sajt biti gotov do kraja leta. Očekujem da sajt duhom podseća na Teslino vreme, davne dane kada su građene hidroelektrane, ali u tehnološkom smislu on mora da bude više nego moderan – ističe koordinator projekta, predavač na ovoj akademiji Aleksandar Burić.
----------------------------------------------
„Da” u napuštenim čeličanama
Turističkoj ruti „Putevima Tesle i Stanojevića” prethodila je prošlogodišnja istoimena izložba Manuele Graf koja je i tada primetila da je industrijsko nasleđe u Srbiji zapostavljeno kao i da ga mnogi ne prepoznaju kao kulturnu vrednost. Ona podseća da „Evropska ruta industrijskog nasleđa” svake godine poveže oko tri miliona posetilaca sa više od 900 lokaliteta u 25 zemalja.
– U nju je uloženo 10 milijardi evra za 15 godina, a stare čeličane gde se turisti penju po dimnjacima, u čijim ogromnim halama se održavaju neobična venčanja i spektakularni koncerti, samo su deo ponude.

Otkrivena čestica nije „superbozon”
Čestica otkrivena prošlog jula u Velikom hadronskom sudaraču, sve više izgleda kao Higsov bozon, saopštili su juče naučnici u Evropskoj organizaciji za nuklearna istraživanja (CERN) u Ženevi. Reč je, izgleda, o Higsovom bozonu standardnog modela, a ne „superhigs”, koji bi, kako su se mnogi nadali, otkrio egzotične tajne univerzuma.
„Izgleda kao čestica koja odgovara standardnom modelu”, rekao je za Rojters fizičar Brajan Pitersen iz „Atlasa”, jednog od dva tima koji nezavisno rade na ispitivanju čestice i ne porede rezultate kako bi nezavisno došlo do zaključaka.
Timovi „Atlas” i CMS, analizirali su dva i po puta više podataka nego što je bilo dostupno u julu kako bi ne samo potvrdili postojanje čestice nego i otkrili nešto o njenom karakteru, izveštava Bi-Bi-Si.
Za subatomske čestice karakteristična svojstva su spin i paritet. U slučaju čestice otkrivene prošle godine, ova svojstva postaju očigledna tek kad se precizno analizira kako se brzo raspada u druge čestice unutar detektora.
„Preliminarni rezultati na osnovu svih podataka iz 2012. su sjajni i meni je očigledno da radimo na Higsovom bozonu, iako smo daleko od toga da znamo o kojoj tačno vrsti bozona je reč” rekao je Džo Inkandela, predstavnika jednog tima.
Decenijama se u akceleratorima čestica širom sveta tragalo za bozonom koji je dao masu materiji posle velikog praska pre skoro 14 milijardi godina. Nazvan je po Piteru Higsu, koji je pretpostavio njegovo postojanje. Ako se potvrdi da je pronađena čestica zaista Higsov bozon, škotski fizičar će verovatno dobiti Nobelovu nagradu za fiziku, narednih godina. 
Do pre nekoliko dana u naučnoj zajednici je postojala nada da je u pitanju možda nešto više od čestice koja bi popunila nedostajuću kockicu u takozvanom standardnom modelu, sveobuhvatnoj teoriji o nastanku univerzuma. 
Govorilo se o „superhigsu”, koji bi mogao da bude veza između našeg sveta i većine materije u vasioni. O tome je pisao američki fizičar Šon Keron u svojoj knjizi o „božjoj čestici”.
Mnogi će biti razočarani što Veliki hadronski sudarač za tri godine nije proizveo dokaz o dva sveta grala „nove fizike” – tamnoj materiji i supersimetriji. Tamna materija je misteriozna supstanca koja čini 25 odsto univerzuma, naspram samo četiri odsto vidljivih tela kao što su zvezde i planete. Preostalo čini neobjašnjena „tamna energija”. Teorija supersimetrije predviđa da sve elementarne čestice imaju svoje teže parnjake koje tek treba da vidimo.
„Svi su se nadali nečemu što bi nas odvelo dalje od standardnog modela, ali to verovatno nije realno u ovoj fazi”, rekao je za Rojters jedan od istraživača.
J. J. K.

Đoković ispred Brajanta, Bolta i Bekama
Zajedno sa 16. uzastopnom pobedom ove godine – 6:0 i 7:6(6) protiv Sema Kverija u Indijan Velsu – Novak Đoković je načinio novi korak u svetskoj sportskoj hijerarhiji, na američkom terenu. Dok je obezbeđivao mesto u četvrtfinalu, protiv Francuza Žoa Vilfrida Conge, stigle su mu povoljne vesti sa „Blumberg sportfolio liste”. Na toj popularnoj i sveobuhvatnoj proceni moći sportista – pre svega marketinške, u SAD – naš teniser je napredovao sa devetog na šesto mesto. Još uvek je za dlaku ispred njega petoplasirani Rodžer Federer, kao najmoćniji Evropljanin, ali obojica pokazuju visoki status tenisa u konkurenciji tipično američkih sportova, kao što su NBA košarka, NFL, bejzbol ili, NHL.
Iza Đokovića su sada košarkaš Kobi Brajant, plivač Majkl Felps, fudbaler Dejvid Bekam, atletičar Jusein Bolt i donedavno veliki rival Rafael Nadal. Na listi sa više od 3.000 sportista prvi je košarkaš Lebron Džejms, a slede golfer Tajger Vuds i tandem NFL fudbalera Pejton Mening i Dru Bris.
Prema objašnjenju autora liste, takozvani N-koeficijent se formira polovinom po aspektima sa terena, a polovinom – oko njega. Brojke sa terena ocenjuju rezultate sportista na takmičenjima u SAD, a van terena ukupnu popularnost (ličnu i sporta kojim se bave), vrednosti sponzorskih ugovora, uticaj i broj navijača na društvenim mrežama, kao i brojne ankete.
Brojke sa terena počivaju na rang listi i poređenju sa najvećim rivalima, pri čemu je 80 odsto poena iz 2012, a 20 odsto iz 2011. U merama van terena 75 odsto čini potencijal budućih sponzorskih ugovora, 15 odsto zarada od trenutnih ugovora, a 10 odsto prisutnost u medijima.
----------------------------------------------
Deset najmoćnijih sportista u SAD
1. L. Džejms (NBA) 89.26, 2. T. Vuds (golf) 86.01, 3. P. Mening (NFL) 81.46, 4. D. Bris (NFL) 77.99, 5. R. Federer (tenis) 73.01, 6. N. Đoković (tenis) 72.93, 7. K. Brajant (NBA) 72.25, 8. M. Felps (plivanje)71.09, 9. T. Brejdi (NFL) 69.98, 10. A. Rodžers (NFL) 69.74 poena.
----------------------------------------------
Ovacije Nadalu pred 29. susret sa Federerom
Pobeda Rafaela Nadala protiv Ernestsa Gulbisa u osmini finala (4:6, 6:4, 7:5), bila je po mnogima najlepši meč do sada u Indijan Velsu, a svakako je pobrala najviše aplauza. Gulbis je igrao izvanredno i stvorio uslove za vrhunsku borbu, u kojoj je Španac pokazao deo svoje izuzetne veštine i na najlepši način najavio 29. susret sa Rodžerom Federerom u četvrtfinalu. Španac ubedljivo vodi protiv Švajcarca u rivalstvu dugom celu deceniju – 18:10.

Đoković u četvrtfinalu Indijan Velsa
INDIJAN VELS – Srpski teniser Novak Đoković plasirao se u četvrtfinale velikog ATP turnira u Indijan Velsu, u SAD.
Prvi teniser sveta pobedio je jutros, u meču koji je kasnio nekoliko sati, domaćeg igrača Sema Kverija sa 2:0 u setovima (6:0, 7:6 /8:6/).
Đoković će za plasman u polufinale igrati s Francuzom Žo-Vilfredom Congom.
U četvrtfinale su se plasirali i drugi glavni favoriti - Rodžer Federer, Endi Marej i Rafael Nadal.

Ni meč godine, ni meč života
Nekadašnji fudbalski reprezentativac Nenad Bjeković je zasluženoj fudbalskoj penziji. Jedan je od najzaslužnijih za uspehe Partizana u poslednje dve i po decenije. Dokazao se najpre kao igrač, potom i kao trener a uspešan je bio i u ulozi sportskog direktora. 
Uveliko se govori o duelu Hrvatske i Srbije, 22. marta u Zagrebu. Za mnoge je to meč godine, decenije, dok Bjeković smatra da je to sasvim obična utakmica, iako je reč o kvalifikacijama za Svetsko prvenstvo u Brazilu 2014. U njegovoj karijeri ih je bilo mnogo. Sada pred susret dve reprezentacije poručuje našim igračima i selektoru Siniši Mihajloviću:
– Kada su ovakve utakmice poseban je naboj, emocije rade a pri tom niste u stanju da ih kontrolišete. Potrebno je podići nivo istrajnosti, jer to je, čini mi se, glavni nedostatak kod naših sportista. Uvek smo nekako nestrpljivi a to nije dobro u sportu, posebno u fudbalu.
Partizan je imao tu privilegiju da bude prva fudbalska ekipa koja je probila barijeru igranja protiv hrvatskih timova. 
– Duel sa Dinamom je bio neuobičajen. Ta utakmica je kod mnogih naših igrača delovala uznemiravajuće. I zato nismo dobro prošli – priseća se utakmice u Zagrebu Nenad Bjeković.
Dugogodišnji sportski direktor „crno-belih” kaže pred novi meč na „Maksimiru” da nema potrebe podizati tenziju:
– Neće to biti ni utakmica godine ni utakmica života, biće to sasvim običan meč. Nama je u interesu da ne podižemo tenziju. U Zagreb treba otići mirno, bez i najmanje negativne energije, strpljivo praviti plan. Pa nije kraj sveta i ako se izgubi. Imaće igrači i Mihajlović u karijeri još važnih utakmica.
Koja je prednost Hrvata?
– Najpre se mora priznati da imaju dobru reprezentaciju. Oni su sigurno individualno jači od nas dok je na našoj strani kolektivna igra. Imaju tri sjajna asa: Mandžukića, Srnu i Modrića. Dovoljno je videti u kakvim ekipama igraju, to su po meni fudbaleri najviše svetske klase, naravno ne potcenjujući i ostale igrače. Ali, to u ovakvim utakmicama ne mora ništa da znači.
Mnogi smatraju da je najjači deo našeg tima odbrana?
– I ja isto mislim, bez nekog velikog filozofiranja. Dobro je što imamo dobru odbranu, ali, nisam siguran da nam je bod u Zagrebu dovoljan. Ako se oslonimo samo na odbranu, ako čekamo da ne popusti odbrana, imaćemo grdnih problema. Po mom mišljenju Srbija mora da bude mirna i organizovana, da se od početka nametne kao lider na terenu. Siguran sam da sa ovom garniturom igrača to možemo.
----------------------------------------------
Šansa za mlade igrače
Srbija ima jedan od najmlađih timova u našoj grupi. Mnogi se slažu i lepu budućnost. Ipak, mnogi gledaju rezultat. O tome Bjeković kaže:
– Ovaj meč sa Hrvatima može da bude velika šansa za neke naše mlade igrače. Tačno je da se u ovakvim mečevima rađaju novi asovi, ipak, najvažniji je kolektivni duh.

Zamalo čudo u Milanu, Teri i Tores spasili Čelsi
Fudbaleri Totenhema plasirali su se u četvrtfinale Lige Evrope, iako su, u revanš meču osmine finala, izgubili od Intera sa 4:1 posle produžetaka.
Inter je bio nadomak da napravi senzaciju i eliminiše Totenhem, koji je u Milano došao sa prednošću od tri gola.
Golovima Kasana u 20, Palasija u 52. i auto golom Galasa u 75. minutu neroazuri su anulirali prednost gostiju sa Vajt Hart Lejna i izborili produžetke.
Delovalo je da će izabranici Andree Stramaćonija uspeti da zadaju konačan udarac Totenhemu, ali bruku tima iz Londona sprečio je Emanuel Adebajor, koji je u 96. minutu savladao golmana Handanovića.
Nadu domaćih navijača ponovo je probudio Alvarez u 110. minutu, ali to nije bilo dovoljno za prolazak među osam najboljih.
Produžeci su viđeni i na utakmici između Rubina i Levantea, jer su i posle 180 minuta igre mreže mirovale.
Tim iz Kazanja slavio je golovima Rondona u 100. i Đađuna u 112. minutu.
Ranije fudbaleri Bazela izborili su plasman u četvrtfinale, pošto su u Sankt Peterburgu izgubili od Zenita sa 1:0 (1:0).
Zenit nije uspeo da nadoknadi minus od dva gola iz prvog meča, koliko je Bazel slavio u Švajcarskoj.
Domaćin je celo drugo poluvreme imao igrača više, jer je Čileanac Marselo Dijaz dobio drugi žuti karton u 45. minutu, ali izabranicima Lučana Spaletija to nije bilo dovoljno.
Zenit je pet minuta pre kraja imao priliku da utakmicu uvede u produžetke, međutim Žirkov je bio neprecizan sa bele tačke.
Jedini gol na meču postigao je Aksel Vitsel u 30. minutu.
Fudbaleri Čelsija plasirali su se u četvrtfinale Lige Evrope, pošto su, u revanš meču osmine finala, u Londonu pobedili ekipu Steaue sa 3:1 (1:1).
Teže nego što se očekivalo Čelsi je opravdao ulogu favorita i nadoknadio prednost tima iz Bukurešta, koji je na Stamford Bridž došao sa minimalnom prednošću.
Huan Mata je doveo Čelsi u vođstvo u 34. minutu, a kada su gosti u završnici prvog poluvremena izjednačili preko Vlada Kirikeša, delovalo je da će Rumuni izboriti plasman u četvrtfinale zahvaljujući postignutom golu u gostima.
Kapiten Čelsija Džon Teri povisio je na 2:1 u 58. minutu posle udarca glavom, a senzaciju u Londonu sprečio je u poslednje vreme osporavani Fernando Tores u 72. minutu.
Tores je posle 11 utakmica uspeo da se upiše u listu strelaca, a da se ne nalazi u najboljoj formi potvrdio je u 87. minutu kada je promašio penal za domaćina.
Uzbudljvo je bilo u Njukaslu, gde je domaćin golom Sisea u 93. minutu eliminisao ruski Anži. Kapiten gostiju Samjuel Eto nije uspeo da jubilarni 100. meč u takmičenjima pod okriljem UEFA obeležio golom.
Anži je od 55. minuta igrao bez isključenog Gonzaleza.
Prema očekivanjima Lacio je slavio i u revanšu protiv Štutgarta (3:1), a sve dileme oko prolaska u narednu rundu takmičenja rešio je trostruki strelac Kozak posle samo osam minuta igre.
Fenerbahče nije dozvolio iznenađenje protiv češke Viktorije (1:1), baš kao i Benfika, koja je sa 3:2 slavila na gostovanju protiv Bordoa.
Plasman u četvrtfinale obezbedili su Bazel, Rubin, Totenhem, Benfika, Lacio, Fenerbahče, Čelsi i Njukasl.
Parovi četvrtfinla biće poznati nakon žreba u Nionu, a utakmice su na programu 4. i 11. aprila.
Rezultati:
Bordo - Benfika 2:3 (Dijabate 74, Žardel 90. a.g - Žardel 30, Kardozo 75, 90) - prvi meč 0:1
Čelsi - Steaua 3:1 (Mata 34, Teri 58, Tores 72 - Kirikeš 45) - 0:1
Fenerbahče - Viktorija Plzenj 1:1 (Učan 44 - Darida 61) - 1:0
Lacio - Štutgart 3:1 (Kozak 6, 8, 87 - Hajnal 62) - 2:0
Njukasl - Anži 1:0 (Sise 90+3) - 0:0
Rubin - Levante 2:0 (Rondon 100, Đađun 112) - prvi meč 0:0
Zenit - Bazel 1:0 (Vitsel 30) - 0:2
Inter - Totenhem 4:1 (Kasano 20, Palasio 52, Galas 75. a.g, Alvarez 110 - Adebajor 96) - 0:3

Hvala Vam gospodine Š!
Spremam se već neko vreme da napišem pismo zahvalnice gospodinu Š, ali me radne i privatne obaveze konstantno sprečavaju. Eto, sada sam pustio mašti na volju, pogledao kroz prozor 13. sprata na kome radim i rešio da se, ipak, gledajući kao na dlanu istovremeno i dansko i švedsko tle, zahvalim dotičnom gospodinu. No, da počnem ispočetka, kako to red nalaže. 
Bilo je to pre nekih 2,5 godine kada sam konačno presekao – selim se sa svojom malom porodicom u Dansku. Zašto baš Danska - pitali su mnogi, ali odgovor na to pitanje nisam ni sam znao. Valjda zato što sam uspeo da dobijem radnu dozvolu za ovu skandinavsku zemlju i prethodno čitao da su Danci najzadovoljni ljudi na svetu, naglašavajući između ostalog da svoj novac radije troše na putovanja i druženje sa ljudima umesto na velike kuće i skupe automobile. To mi se vrlo dopalo kao ideja ali i kao stav prema životu. Gledano sada unazad, definitivno najvažniji razlog je bio promeniti pomalo neželjen tok života koji sam imao u Srbiji. 
Kao i većina mladih lekara koji nisu imali „mamu” ili „tatu” koji bi pomogli za zaposlenje (čast izuzecima), spopala me je poznata „volonterska” muka od, neki će verujem reći, „samo” 2.5 godine. 
Nakon toga, i na jedvite jade, kratkotrajan rad u drugoj bolnici, u kojoj su, kao i u ostalim, posao nosili upravo mladi ljudi spremni dokazivanja, žrtvovanja i odricanja kako bi sačuvali isti, koji se produžavao svaka 3 meseca, igrajući nam se sa živcima koji su nam preko bili potrebni i za druge stvari. 
I taman kada su mnoge kolege govorile „ne brini se ništa, niko ko je zaposlen na određeno nije izgubio posao” dolazi hladan tuš! Promena direktora i dolazak tajanstvenog starog-novog lisca, gospodina Š i potpuno nova politika bolnice. Naprasno kresanje budžeta ili nešto tome slično. Tek „oplelo” se upravo po mladim snagama koje su nosile posao i preko noći su nam se svima snovi ugasili... 
Sa duge strane, otvorila su se mnoga pitanja za mene: Zar ponovo mukotrpno volontiranje? Zar ništa prethodno urađeno nije imalo značaja da sačuvam posao? Zašto baš mi mladi? Kako da hranim bebeća usta, koja su stigla na svet samo mesec dana ranije...?
Najednom sam shvatio kako sve treba menjati. Zašto se opet žrtvovati ako si okružen takvim ljudima? Zašto gubiti vreme kada je život samo jedan? Zašto da svoje dete vaspitavam da ne bude pošteno kada poštenjem neće mnogo u životu postići?
I eto, sada živim i radim u zemlji, za koju kažu da je ispunjena hladnim ljudima ali se ja u to nisam uverio. Uvek spremni na šalu, nasmejani, u stanju da se obraduju sitnim stvarima i najobičnijem sunčanom danu. 
I zaista, zamislite, nije bitno ni kolika ti je kuća, ni koji auto imaš, iako sve to sebi možeš obezbediti. Često je dovoljan samo jedan bicikl i puno pozitivnih misli. Bitno je da si zadovoljan samim sobom i svojom porodicom, a po nasmejanim licima koje se svakodnevno mogu videti na ulici se to vrlo lako može primetiti. 
Bilo je jako teško na početku jer nikoga nismo poznavali a nismo govorili ni jezik. Ipak, muke su se isplatile, jer je ovo zemlja u kojoj se trud zaista ceni i na kraju isplati. 
A ta čuvena vremenska i ljudska „skandinavska hladnoća” je vrlo relativna. Ako pokažete volju za druženjem i šalom, to će vrlo brzo biti uzvraćeno. Vremenske hladnoće ima, ne mogu da lažem, ali sve to zamenjuje i nadgrađuje toplina oko srca. 
Malo po malo, ova Danska mi se podvukla pod kožu i počeo sam da je osećam kao svoj dom, kao zemlja u kojoj treba raditi i odgajati decu. Ne zato što mislim da su Danci idealnih pogleda na vaspitavanje, nego zato što svoje dete konačno mogu da vaspitavam da se trud i rad zaista ceni. 
I zato se vraćam na naslov i mogu samo da kažem – hvala Vam gospodine Š! Hvala Vam što ste mi toliko sludeli glavu da sam rešio sve da ostavim iza sebe i počnem život ispočetka. 
Đ.M., Kopenhagen

Dogovora nema, dijalog u Briselu se nastavlja
Ni posle posete visoke predstavnice EU za spoljnu politiku Ketrin Ešton Beogradu i Prištini nije baš sasvim jasno da li su i koliko Beograd i Priština blizu sporazuma kojim bi se uredio život Srba na Kosovu i Metohiji. U ovom trenutku, izvesno je samo da nema dogovora o zajednici srpskih opština. Ali sudeći prema najavama predsednika Srbije Tomislava Nikolića i premijera Ivice Dačića, koji su se posle gotovo dvočasovnog razgovora sa Eštonovom u Beogradu obratili novinarima, dijalog će biti nastavljen 20. marta.
I predsednik i premijer poručili su da dogovor o zajednici srpskih opština još nije postignut, budući da i dalje nema saglasnosti oko nadležnosti te zajednice. U njihovim izjavama primetne su ovoga puta izvesne razlike u tumačenju susreta, kojem je, prema agencijama, prisustvovao i prvi potpredsednik vlade Aleksandar Vučić.
Nikolić je, na konferenciji za novinare posle sastanka, izjavio da je Eštonova prenela utiske o razgovorima koje je imala u Prištini, i da je, prema mišljenju ovdašnjih sagovornika, ona umereni optimista.
„Uvek se nadam da možemo da dođemo do rešenja, tako i sada kažem da sam optimista. Nikada nismo bili bliže sporazumu koji bi omogućio da ljudi na Kosovu imaju šansu da žive bolje, da se razvijaju, da im deca žive u miru i da Srbi žive u okviru zajednice u kojoj bi regulisali svoj život i da ostanu povezani sa Srbijom tako da može da im pomogne ukoliko im život bude lošiji”, rekao je Nikolić, a preneo Tanjug.
Prema njegovim rečima, dijalog Beograda i Prištine će, uz posredovanje EU, biti nastavljen u Briselu 20. marta, i postoji mogućnost da u međuvremenu „procirkuliše” jedan „non pejper” dokument koji bi bio sastavljen na osnovu mišljenja Prištine i Vlade Srbije.
Premijer je rekao da u ovom trenutku nije jednostavno odgovoriti na pitanje da li u dijalogu ima napretka, budući da se Priština slaže sa formiranjem zajednice srpskih opština, ali da još nema dogovora o njenim nadležnostima, budući da Priština smatra da su opštine te koje treba da imaju nadležnosti, a ne zajednica.
„I dalje postoje razlike. Da ima dogovora, sigurno bi ovde bila Ketrin Ešton da to objavi. Dogovora nema, niti će ga biti dok se suštinski ne razmotre naši predlozi. Nije nam bitno da dobijemo zajednicu srpskih opština zbog našeg inata, nego da to zaista bude način za prevazilaženje problema”, objasnio je Dačić.
On je demantovao spekulacije da je u dijalogu sa Prištinom bilo reči o bilo kakvom sporazumu o normalizaciji odnosa.
Ključna su, prema njegovim rečima, tri pitanja: šta je zajednica srpskih opština i koje su njene nadležnosti, kao i pitanja policije i pravosuđa. „Ako se pronađe rešenje za ove tri teme koje bi bilo prihvatljivo za obe strane, možemo da idemo korak dalje”, objasnio je Dačić ističući da u ovom trenutku niko ne može da kaže da li će doći do dogovora ili ne. „Mi želimo kompromis, ali nećemo prihvatiti poniženje i to je naša poruka pred razgovore 20. marta”, naglasio je Dačić.
On je kazao da srpska državna delegacija jedinstveno nastupa, i u tom smislu „nema slabih karika u lancu državnog rukovodstva”. „Ne bežimo ni od rasprave u Narodnoj skupštini, ali ovo su teme koje su žive i o njima se svaki dan govori”, rekao je Dačić.
Premijer je apelovao na medije da se „ne brukaju” objavljivanjem informacija o toku dijaloga sa Prištinom na osnovu anonimnih izvora, jer nema boljeg izvora za te informacije od njega i predsednika Nikolića.
Kosovski premijer Hašim Tači je nešto ranije u Prištini posle razgovora sa Eštonovom izjavio da je definisanje sporazuma sa Srbijom u završnoj fazi. Tači je novinarima rekao da je zaključak razgovora da se dijalog sa srpskim vlastima mora nastaviti.
„Želim da naglasim da smo u ovom trenutku u poslednjoj fazi definisanja sporazuma o normalizaciji odnosa Kosova i Srbije, potpune normalizacije stanja na severu, kako bismo imali slobodno kretanje ljudi i robe, rasformiranje svih ilegalnih struktura bezbednosti, početak funkcionisanja pravosuđa prema zakonima Kosova”, rekao je Tači, a prenela Beta.
On je kazao da će posle toga uslediti organizovanje izbora u četiri opštine na severu Kosova, a potom i formiranje asocijacije srpskih opština, ali u skladu sa zakonima Kosova. Prema njegovim rečima, ta asocijacija će biti u skladu sa ustavom i zakonima Kosova, „bez ijednog zakonodavnog ili izvršnog mandata, ili trećeg sloja vlasti”.„Očekujemo da će Beograd biti pragmatičniji prema Kosovu i da će priznati de fakto situaciju na terenu”, rekao je Tači.
On je uoči poste Eštonove izjavio da očekuje da ta poseta bude podstrek postizanju sporazuma o normalizaciji odnosa s Beogradom. Tači je rekao da je telefonom razgovarao sa zamenikom pomoćnika državnog sekretara SAD Filipom Rikerom u vezi sa procesom razgovora koji predvodi Brisel.
Istovremeno ambasador SAD u Srbiji Majkl Kirbi demantovao je navode medija da se Vašington protivi izvršnim ovlašćenjima za zajednicu srpskih opština na Kosovu i Metohiji i istakao da će Sjedinjene Države podržati svako rešenje koje je prihvatljivo za obe strane u dijalogu.
Američki ambasador rekao je za Tanjug da SAD ne podržavaju ni srpsku, ni kosovsku stranu, već proces koji uključuje i Srbiju i vlasti sa Kosova i Metohije i koji treba da dovede do rešenja „s kojim obe strane mogu da žive, da ga primene i sprovedu” i nije želeo detaljnije da iznosi stav u pogledu nadležnosti zajednice srpskih opština.
Lider Alijanse za budućnost Kosova Ramuš Haradinaj izjavio je nakon sastanka sa Eštonovom da je optimista, da se nada dogovoru Prištine i Beograda u dijalogu, da se on nastavlja, te da u razgovoru nije bilo nikakvog pritiska od EU.
Visoka predstavnica, koja je, podsetimo, posetila Beograd i Prištinu nakon što u šestoj rundi dijaloga nije postignut dogovor o nadležnostima za zajednicu srpskih opština na Kosovu i nakon što se u ponedeljak u Briselu već sastala sa državnim vrhom Srbije– juče nije davala izjave, već se obratila saopštenjima. Prema Tanjugu, u Beogradu je imala konstruktivne konsultacije za novu rundu razgovora. „Imala sam veoma koristan i konstruktivan dijalog sa predsednikom Tomislavom Nikolićem, premijerom Ivicom Dačićem i potpredsednikom Aleksandrom Vučićem. Ove konsultacije održavaju se kako bi se pripremio sledeći sastanak u okviru dijaloga koji ću održati sa premijerom Dačićem i (kosovskim) premijerom (Hašimom) Tačijem 20. marta”, navedeno je u saopštenju koje je objavljeno na vebsajtu EU. Posle razgovora u Prištini saopštila je da je sa tamošnjim političkim liderima imala „otvorene i intenzivne razgovore o normalizaciji odnosa Srbije i Kosova”. „Razgovarali smo pre svega o primeni postignutih sporazuma i potrebi da se diskusije na temu otvorenih pitanja što pre realizuju”, piše u saopštenju dostavljenom medijima.
----------------------------------------------
Pantić: Nećemo prihvatiti izbore po kosovskim zakonima 
Zamenik direktora Kancelarije za KiM Krstimir Pantić izjavio je da će skupštine četiri opštine na severu Kosova da se izjasne o dogovoru Beograda i Prištine tek kad se uvere u sadržaju dogovora, ali sasvim izvesno je da neće pristati da se izbori za zajednicu opština obave po kosovskim zakonima. „Sa sigurnošću mogu da tvrdim da skupštine opština sa severa pokrajine neće pristati da se izbori za zajednicu srpskih opština sprovode po kosovskim zakonima i ustavu takozvane republike Kosovo i da nećemo prihvatiti neku čvršću vezu sa Prištinom”, izjavio je Pantić za Tanjug

Nikšić ponudio Incku „ključeve” Vlade FBiH
Od našeg dopisnika
Sarajevo – Premijer Federacije BiH (FBiH) Nermin Nikšić uputio je pismo visokom predstavniku Valentinu Incku u kojem iskazuje nepoverenje prema njegovim tvrdnjama da ne podržava predsednika FBiH Živka Budimira i navodi da se ne slaže sa njegovim izjavama da Vlada FBiH funkcioniše.
Nikšić u pismu podvlači da ključne institucije u FBiH „već duže vreme ne funkcionišu” zbog blokada političkih stranaka sa Strankom demokratske akcije (SDA) na čelu i poziva Incka da počne koristiti svoja ovlašćenja ili da mu preda ključeve federalne vlade.
On ukazuje i na direktne posledice blokada i opstrukcija koje dolaze od političkih opcija koje, uprkos činjenici što nemaju podršku u Parlamentu FBiH, pokušavaju da zadrže svoje pozicije. Za višemesečnu političku krizu optužuje, pre svih, predsednika FBiH Budimira.
Premijer FBiH konstatuje kako „sve ovo”, očigledno nije dovoljan razlog da OHR reaguje i opravda svoje postojanje, te upozorava na mogućnost stvaranja haosa u Federaciji BiH. 
„Sve više verujem da je jedini izlaz da vam uručim ključeve federalne vlade, pa da OHR, u saradnji sa SDA, Jerkom Ivankovićem Lijanovićem i Budimirom, nastavi da rukovodi institucijama za koje tvrdite da i sada funkcionišu, te da vam onda to ne bi trebalo da bude problem”, navodi Nikšić u pismu Incku.
Predsednik Vlade FBiH ponovio je i juče novinarima u Sarajevu da ga posebno iritiraju Inckove tvrdnje kako ne podržava Budimira, a istovremeno i ne pokušava da sankcioniše njegove opstrukcije.
„Incko čak izjavljuje da federalna vlada funkcioniše, što nije tačno. Ona ne funkcioniše od političkih razmimoilaženja u Federaciji BiH, odnosno konstituisanja nove parlamentarne većine. Sasvim je izvesno da je vrlo lako prouzrokovati haos u FBiH i to sve u skladu sa Ustavom i zakonom”, rekao je Nikšić.
„Ako Incko zaista ceni da sve dobro funkcioniše u radu vlade sa onima kojima daje podršku – Živku Budimiru, SDA i Lijanovićevoj Narodnoj stranci „Radom za boljitak” – neka je preuzme i nastavi raditi onako kako on misli”, dodao je premijer FBiH.

Na prelazu Gradina, na izlazu iz Srbije, čeka se četiri sata
Prema informacijama uprave granične policije u 17.15 časova, putnička vozila čekaju četiri sata na graničnom prelazu Gradina, na izlazu iz Srbije a na Preševu, na izlazu iz zemlje, putnička vozila i autobusi š zadržavaju 35 minuta, navode iz Auto-moto saveza Srbije (AMSS).
Teretna vozila najduže čekaju na Batrovcima, na izlazu iz Srbije i to dva sata dok se na prelazu Horgoš i Šid, na izlazu iz Srbije, zadržavaju 90 minuta.
Na ostalim graničnim prelazima nema dužih zadržavanja za sve kategorije vozila, prenose iz AMSS-a.

Tesla i Karađorđevići
Dr Oliver Subotić*
Dok sam iščitavao primarne izvore za potrebe pisanja knjige „Tesla: Duhovni lik”, imao sam prilike da se lično uverim u ono što su gotovo svi Teslini biografi u manjoj ili većoj meri uočili u njegovoj ličnosti, a to su izrazite „oscilacije” (neretko i protivrečnosti) u raznim temama. Ipak, primetio sam da postoji nekoliko tema u kojima, slikovito rečeno, ne postoje „sinusoide” i izražene „amplitude”, već isključivo „linearna funkcija”. Jedna od tih retkih tema gde Tesla pokazuje jasnu konstantu u stavovima je odnos prema srpstvu, Kraljevini Jugoslaviji i Kraljevskom domu Karađorđevića.
Nikola Tesla je tokom američkog perioda svog života postao izrazit kosmopolita, ostavši istovremeno srpski patriota. Tokom američkog perioda se formirao i kao ubeđeni srpsko-jugoslovenski monarhista, te je poput većine srpskih intelektualaca tog vremena vatreno podržavao koncept Kraljevine Jugoslavije i bio veliki poštovalac kraljevske loze Karađorđević. To poštovanje se već može uočiti u dostupnim dokumentima iz perioda Prvog svetskog rata, kada on izražava divljenje podvizima srpske vojske predvođene svojim nezaboravnim voždom, kraljem Petrom Prvim Oslobodiocem. Tako, povodom inicijative jeromonaha Nikolaja Velimirovića iz 1915. godine, da zajedno sa Mihajlom Pupinom i Pajom Radosavljevićem potpiše „Vidovdanski proglas” i pozove Srbe u SAD da pomognu svojim sunarodnicima na Balkanu, Tesla iznosi stav da bi taj apel američki Srbi najpre poslušali ako bi ga potpisala dva srpska kralja: Petar Karađorđević i Nikola Petrović.
Ličnost u kraljevskoj lozi Karađorđević, koju je Tesla posebno izdvajao, bio je kralj Aleksandar, koji ga je odlikovao Ordenom Jugoslovenske krune prvog stepena 1931. godine. Kralja Aleksandra je doživljavao kao vladara koji je uspeo da napravi snažnu državu (Kraljevinu Jugoslaviju) i ujedini tri balkanska naroda (Srbe, Hrvate i Slovence). U svom posmrtnom slovu Kralju Mučeniku, objavljenom 1934. godine u „Njujork tajmsu”, Tesla ovako zbori: „Poput Vašingtona, bio je sposoban i neustrašiv general koji je oslobodio svoju zemlju od ugnjetavanja; poput Linkolna bio je mudar i patriotski vođa koji je pretrpeo mučeništvo.” Tesla je, pritom, verovao da će mučenička krv kralja Aleksandra definitivno ujediniti narode Kraljevine Jugoslavije (što se, kao što je dobro poznato, nije desilo). Sa druge strane, strahovao je za jedinstvo mlade države, zbog čega je javno podsetio sve Hrvate i Slovence na činjenicu da je njihova sloboda kupljena cenom srpske krvi u Prvom svetskom ratu. Kralj Aleksandar je za Teslu bio i ostao ličnost koja zaslužuje da bude na „pijedestalu srpskih velikana” – pišući pozdravno pismo Srbima u Geriju (Indijana, SAD) uoči Drugog svetskog rata, on za kralja Aleksandra koristi epitete „Veliki” i „Mučenik”.
Kada je reč o kralju Petru Drugom Karađorđeviću, Tesla i prema njemu pokazuje odnos dubokog poštovanja i izrazite odanosti, približan onome koji je ukazivao kralju Aleksandru. U jednom pismu iz 1938. godine upućenom inženjeru Slavku Bokšanu, Tesla kralja Petra Drugog naziva „mladim orlićem iz gnezda velikog orla”, a Srbe u SAD javno poziva da budu odani mladom monarhu, koga naziva „zenicom u oku naroda”. On kralja Petra Drugog veliča u nekoliko javnih objava u SAD želeći mu mnoga leta. Na koncu, poslednji Teslin izlazak u javnost – tačno pola godine pred smrt – bio je osmog jula 1942. godine u hotelu „Njujorker”. On tada, već prilično ugroženog zdravlja, izlazi u pratnji svog sestrića, diplomate Save Kosanovića, da pozdravi kralja Petra Drugog. Mladi kralj je u to vreme bio u poseti SAD, sa ciljem da od predsednika Ruzvelta izmoli vojnu pomoć za generala Dragoljuba Mihailovića (koga je Tesla, po rečima čuvenog američkog istraživača Lelanda Andersona, smatrao za „simbol drevne srpske borbe za krst časni i slobodu zlatnu”). „Hrvatski glas” izveštava o susretu mladog monarha i Tesle, navodeći kako je genijalni pronalazač rekao da mu je kralj svojom posetom učinio najveću čast i da će mu to biti „najmilija uspomena”. Svoj uvodni govor kralju Petru Drugom Tesla je završio rečima: „Veličanstvo, Bog Vas blagoslovio!”. Prema Kraljevim memoarima, obojica su tokom rastanka plakala, a Tesla ga je otpratio podsećanjem na zaveštanje kralja Aleksandra: da čuva jedinstvo naroda Kraljevine.
Važno je ovom prilikom istaći da je Tesli bila apsolutna strana bilo kakva ideja Jugoslavije bez srpske krune na njenom čelu – ostao je odan kralju Petru Drugom Karađorđeviću i pored stalnih ubeđivanja okoline da pređe na stranu Tita i njegovih komunista, koji su se od samog početka rata spremali za revolucionarni prevrat i nasilno preuzimanje vlasti. O čvrstom Teslinom stavu prilično argumentovano piše Margaret Čejni, pozivajući se na hrvatskog profesora Bogdana Radicu, diplomatu Kraljevine Jugoslavije u SAD, koji je tokom rata prešao na Titovu stranu. Iz njene studije saznajemo da je Sava Kosanović bezuspešno pokušavao da privoli svog genijalnog ujaka da se od kralja okrene ka Titu. O svemu navedenom u svojim memoarima svedoči i Konstantin Fotić, ambasador Kraljevine Jugoslavije u SAD, koji navodi da je svaki pokušaj da se od Nikole Tesle izvuče bilo kakva poruka protiv Kralja Petra Drugog bila bezuspešna. Teslina odanost srpskoj kruni bila je do kraja života održana besprekorno.
Da li bi Tesla, da je danas među nama, od „linearne funkcije” skrenuo kao „sinusoidi” u navedenim temama? To je već domen pretpostavki. A ono što možemo pretpostaviti jeste da bi zbog gorkog iskustva Jasenovca, Jadovna i, na kraju, „Oluje” imao krajnje rezervisan stav prema nekoj novoj jugoslovenskoj ideji. Možemo slobodno pretpostaviti i to da bi se i danas zalagao za što bolje odnose Srba sa Hrvatima i Slovencima, koje je smatrao bratskim narodima. A ako ćemo suditi po ogromnom poštovanju koje je decenijama ukazivao Karađorđevićima – kao i ništa manjem poštovanju koje oni do dan danas ukazuju njemu – verovatno bi u naše vreme bio i počasni član Krunskog saveta.
*Osnivač Zadužbine „Petar Mandić”, dobročine ustanove koja neguje uspomenu na Tesline pretke

Rustem Mustafa svedoči na suđenju Tačiju
Suđenje Hašimu Tačiju i njegovim saučesnicima optuženima za ratne zločine na KiM nastavlja se sutra, a kako saznaju mediji u Prištini, sudsko veće saslušaće Rustema Mustafu, bivšeg komandanta oslobodilačke vojske Kosova (OVK) u Operativnoj zoni Lap, inače poznatog kriminalca i osuđivanog ratnog zločinca. Mustafa je jedan od retkih pripadnika OVK i jedini komandant te terorističke jedinice koji su u Prištini osuđeni za ratne zločine na KiM. On je potvrdio da je dobio poziv od Specijalizovanog tužilaštva u Hagu da se iduće sedmice pojavi kao svedok.
Mustafa će, kako se očekuje, svedočiti o funkcionisanju OVK, a u izjavama za medije kazao je da namerava da „brani istinu o ratu OVK”.
Rustem Mustafa poznat je kao komandant Remi, a tokom rata 1998–1999. bio je komandant regionalne zone Lap i član takozvane lapske grupe OVK. Posle rata, postao je poslanik i potpredsednik Demokratske partije Kosova. Uhapšen je u avgustu 2002. i izveden pred Okružni sud u Prištini u kojem su sudile međunarodne sudije Unmika. Osuđen je prvostepeno na 17 godina zatvora jer je utvrđeno da je sa još trojicom pripadnika OVK ubio petoro nelojalnih kosovskih Albanaca. Vrhovni sud Kosova preinačio je presudu 2005. i naložio novo suđenje pa je 2013. osuđen na četiri godine zatvora.
Bio je optužen da je zajedno sa drugim pripadnicima OVK držao zarobljenike u nehumanim uslovima, uskraćujući im adekvatnu zdravstvenu negu, hranu i vodu. Zatočenici su podvrgavani stalnom premlaćivanju, mučenju i pretnjama smrću od avgusta 1998. do juna 1999. godine.
Sumnja se da je tokom rata na KiM učestvovao u teškim zločinima nad Srbima kao i da je u zoni Lap osnivao logore u kojima su civili saslušavani, zlostavljani i ubijani. Grupe pod kontrolom Mustafe, prema podacima dostupnim medijima, posle rata proterivale su preostale Srbe i preprodavale napuštene stanove i drugu imovinu. Mustafa je pored terorističke grupe BIA formirao i „Skiftere” i „Crvenu ruku”, čiji su pripadnici progonili, kidnapovali i ubijali Srbe na području Prištine i Podujeva.
Prema podacima srpskih bezbednosnih službi, Mustafa je još od osamdesetih godina prošlog veka privođen zbog trgovine narkoticima, krijumčarenja oružja, ucena, napada na policiju i drugih teških krivičnih dela. Američke obaveštajne službe smatraju ga jednom od osoba od kojih preti opasnost po mir na Balkanu.
Prema obaveštajnim podacima, Mustafa u svojim kriminalnim aktivnostima, pre svega u trgovini drogom, sarađuje sa Ramušom Haradinajem, dok je do 2015, kada je pravosnažno osuđen, bio poslanik i potpredsednik stranke Hašima Tačija.
Rustem Mustafa jedan je od prvih pripadnika OVK koje je još krajem 2018. u predistražnom postupku saslušalo tužilaštvo u Hagu, pa se tada nagađalo da će on biti i jedan od prvih čije će se ime naći na nekoj od optužnica. Iako je Mustafa zbog svoje pozicije u komandi OVK pominjan odmah uz Tačija, Kadrija Veselija, Adema Čekua, Fatmira Limaja i ostalih, haški tužilac će ga saslušati kao svedoka, a ne kao okrivljenog.

Kaciga glavu čuva
Biciklisti su često prinuđeni da se kreću kolovozom gde ih vozači motornih vozila tretiraju kao „ometače”, a ne kao sastavni deo saobraćajnog sistema
Na teritoriji Srbije od početka godine poginule su 23 bicikliste, a povređeno je više od 400. MUP Srbije skrenuo je pažnju da su oni najugroženija kategorija učesnika u saobraćaju.
„Apelujemo na vozače putničkih i teretnih vozila i autobusa da posebnu pažnju usmere na bicikliste, kako bi sačuvali njihovu bezbednost. Sa druge strane, apelujemo i na bicikliste da upotrebnom svetala i reflektujućih elemenata učine sebe vidljivijim, a samim tim i bezbednijim u saobraćaju”, saopšteno je iz MUP-a i objavljen apel i na društvenim mrežama.
Ključni problem, kada je reč o bezbednosti biciklista u saobraćaju, jeste njihova ranjivost, jer i pri relativno malim brzinama često zadobijaju teške povrede, uglavnom zbog toga što im je jedina zaštita njihova odeća, ukazali su stručnjaci Agencije za bezbednost saobraćaja (ABS).
Važnu ulogu ima i brzina vozila koja učestvuju u sudaru sa biciklistima, naročito kada je reč o težim posledicama. Biciklisti su često slabo uočljivi za druge učesnike u saobraćaju, pre svega jer su dimenzije vozila manje u poređenju sa automobilima, autobusima ili teretnim vozilima.
To je poseban problem u noćnim uslovima vidljivosti, pogotovo u slučajevima kada bicikl nije opremljen odgovarajućim svetlima, a to su belo na prednjoj i crveno svetlo na zadnjoj strani bicikla, kao i ako vozač i putnik na biciklu ne nose svetlu odeću.
Stručnjaci naglašavaju i činjenicu da biciklisti različite starosne dobi i pola imaju različite psihofizičke sposobnosti. Deca uglavnom nemaju dovoljno iskustva i znanja, a stariji imaju smanjenu moć zapažanja, smanjene fizičke sposobnosti i pokretljivost.
Bezbednost dvotočkaša u velikoj meri zavisi i od saobraćajnog okruženja, koje je najčešće dizajnirano i prilagođeno za kretanje motornih vozila i nije predviđeno za bicikliste.
„Oni su često prinuđeni da se kreću kolovozom gde ih vozači motornih vozila tretiraju kao ’ometače’ saobraćaja, a ne kao sastavni deo saobraćajnog sistema, pri čemu često i sami ne poštuju pravila – ne postupaju u skladu sa signalizacijom, zabranom korišćenja mobilnih telefona, audio i video uređaja, upotrebom svetala na biciklu. Saobraćajne nesreće sa učešćem biciklista, zbog njihove velike ranjivosti, češće za posledicu imaju poginule osobe, nego što je to slučaj kod udesa sa učešćem samo motornih vozila sa zatvorenom karoserijom”, navodi se u rezultatima istraživanja ABS-a.
Kada se uporedo posmatraju podaci o nastradalim biciklistima i nastradalim vozačima i putnicima u automobilima, dolazi se do podataka da biciklisti kada učestvuju u saobraćajnoj nesreći imaju skoro šest puta veći rizik da smrtno stradaju nego što je to slučaj sa putnicima i vozačima u automobilima.
U proseku, godišnje u udesima u Srbiji pogine oko 50 i bude povređeno oko 1.486 biciklista. Svaka jedanaesta poginula i svaka četrnaesta povređena osoba u saobraćajnim nesrećama je – biciklista. Oni čine oko devet odsto od ukupnog broja poginulih i oko sedam procenata od svih povređenih osoba u udesima, pokazuju podaci ABS-a.
Saobraćajne nesreće sa učešćem biciklista se najčešće događaju u leto i jesen, odnosno u periodu godine od jula do oktobra, a najviše u avgustu.
Stručnjaci savetuju biciklistima da imaju zakopčanu zaštitnu kacigu, koja će im spasiti život u slučaju pada sa bicikla i sprečiti povrede glave.
„Koristite štitnike za kolena i laktove kako biste ublažili udarce od pada. Nosite odgovarajuće cipele i proverite da li su pertle pravilno vezane. Obucite adekvatnu odeću – pantalone sa užim nogavicama, majice i jakne koje su uz telo, kako ne bi došlo do zakačinjanja delova garderobe o pedale i druge delove bicikla”, savetuju iz ABS-a.
Bicikl treba da bude ispravan, ručice na upravljaču čvrste i pravilno podešene, a sedište na odgovarajućoj visini – tako da stopala obe noge budu u stanju da dodirnu zemlju. Kočnice moraju da budu ispravne, a pneumatici na točkovima napumpani pod odgovarajućim pritiskom.
Belo svetlo na prednjoj i crveno na zadnjoj strani bicikla moraju biti ispravni i postavljeni na odgovarajuće položaje. Zvonce ili sirena takođe moraju biti ispravni.
„Kada prelazite preko kolovoza, trudite se da se ponašate kao da ste pešak. Pogledajte pažljivo levo, desno, levo. Kada procenite da je bezbedno započnite prelazak, gurajući bicikl pored sebe. Koristite ručne signale da upozorite druge učesnike u saobraćaju ili im date obaveštenje o skretanju i promeni položaja na kolovozu”, savetuju stručnjaci.
U noćnim uslovima i kada je smanjena vidljivost, osim što bicikl mora da bude osvetljen, biciklista treba da ima svetlu i odeću sa retroreflektujućim materijalima. Ako voze bicikl kolovozom, treba da se kreću u širini od najviše jedan metar od desne ivice kolovoza, ali ne uz sam ivičnjak.

Svi bi u menadžere, niko neće u prosvetu
Poražavajuće mali broj studenata koji nameravaju da postanu prosvetni radnici ponavlja se iz godine u godinu. Avetinjski pusti ostaju smerovi fakulteta koji obrazuju nastavnike. Stručnih profesora za fundamentalne opšteobrazovne predmete u preduniverzitetskom školstvu već nema dovoljno, i neće ih ni biti dok na pragu fakulteta ima najmanje budućih brucoša koji žude da steknu visoko obrazovanje da bi se vratili u učionice kako bi neke nove đake opismenili.
Zvuči optimistično kad se kaže da je na Matematičkom fakultetu u Beogradu na smeru nastavnik matematike ove godine konkurisalo duplo više studenata nego lane. Ali u brojkama, realnost izgleda ovako: prošle godine je u ovo doba bilo svega osam kandidata, sada ih je 16, a planirano je 70 brucoša.
Na svim srbističkim katedrama na republičkom nivou očekuje se da će biti popunjeno oko 40 odsto ponuđenih mesta za buduće studente.
– U Novom Sadu, Nišu, Kragujevcu, Beogradu, Kosovskoj Mitrovici, kada se sve sabere, planirano je 441 mesto na budžetu, a ima 186 kandidata. Samo u Beogradu za grupu za srpski jezik i književnost bilo je prijavljeno 34 kandidata na 100 mesta, a za srpsku književnost i jezik 63 na predviđenih 150 mesta. Slično je bilo i prošle godine. Slikovito, ako bismo gledali po poslovičnoj slici čaše vode koja je do pola puna ili prazna, zavisi da li ste optimista ili pesimista, ta čaša je svakako – šuplja – dočarava za „Politiku” prof. dr Slavko Petaković, šef katedre za srpsku književnost s južnoslovenskim književnostima na Filološkom fakultetu Univerziteta u Beogradu.
Jagme za indeks nema ni na Opštoj fizici, smeru Fizičkog fakulteta koji u glavnom gradu upisuju budući nastavnici ovog predmeta. Tu je prijavljen samo – jedan kandidat. Pad broja zainteresovanih se beleži već osam godina, ali do sada nije bila ovako alarmantna situacija. Kako je izjavio dekan, prof. dr Ivan Belča, ovaj brucoš će imati sve predmete, ništa neće biti izbačeno, a sledeći potez je na državi jer ne sme da se dozvoli da se ugasi Opšta fizika, pošto bi u tom slučaju buduće generacije ostale bez nastavnika.
Oskudicu interesovanja za prosvetni poziv potvrđuju i preliminarne rang-liste za upis na Prirodno-matematičkom fakultetu u Novom Sadu. Studije za profesora hemije tu će upisati samo jedan kandidat, a planirano je 20 brucoša. Za buduće nastavnike fizike bilo je ukupno tri kandidata, jedan je pao prijemni, jedan „upao” na samofinansiranje i jedan zavredeo indeks na budžetu, mada je ukupno studenata na ovom smeru moglo biti 25. Za ostala nastavnička zvanja na novosadskom PMF-u zainteresovanost je za mrvicu bolja. Na smeru za profesore matematike ima osam kandidata za 51 budžetsko mesto, dok je za profesore geografije 11 rangiranih, a 40 raspoloživih mesta.
– Mi smo sada u prvom planu kao nacionalna disciplina, a kada smo pokušali da srpski jezik i književnost dobije natpredmetni status, da se uvede na sve fakultete, ta inicijativa ostavljena je da istrune u lavirintima birokratije. Dobili smo deklarativnu podršku i van toga se ništa nije učinilo – ukazuje Petaković.
Njegove reči „prosveta je trenutno na mrtvom vezu, ostavljena je da odumre” i više puta isticane stipendije za studente koji se obrazuju za nedostajuća zanimanja u školama teško da će biti od pomoći. Za ovu godinu dodeljeno ih je samo pet, a novi konkurs uskoro treba da bude raspisan.
– Ne verujem da će to dati velikog efekta, budući da je student potpuno svestan da kad se završi studiranje on ulazi u prosvetu gde su plate takve kakve jesu i, što je veći problem, gde položaj prosvetnog radnika nije dobar – konstatuje ovaj profesor.
Nastavnici tvrde da su nemoćni. Ugled im je srozan. Plate su im ispod republičkog proseka. Učenici to vide i neće da postanu nastavnici. Nastavi li se tako, ne bi čudilo da u dogledno vreme u mnogim školama table budu najpametnije, nastavnici uglavnom nedovoljno stručni, a đaci posledično funkcionalno nepismeni. Hoće li s takvim predznanjem upisivati fakultete?
Da ironija bude veća, najodgovorniji donosioci odluka istrajno tvrde da je obrazovanje prioritet, a unapređivanje kvaliteta obrazovanja strateški cilj. U prvom planu je digitalizacija, a vraćanje dostojanstva prosvetnom esnafu ostaje na marginama. Šta uraditi da se pomak nabolje vidi ubrzo, da se ne čeka deset godina?
– Prvi korak mogu biti stipendije, ali to nije rešenje. Drugi je povećanje plata. Treći, rešavanje statusa prosvetnog radnika, zaštita od pritisaka i sprečavanje nasilja kojima je izložen, kao i prevencija nasilja u bilo kom obliku u školama. To se mora sistemski rešiti vrlo rigidnim kažnjavanjem. Nastavnik mora imati ugled u društvu, a primer i uzor za to treba da budu oni koji istupaju u javnom prostoru. Kada okruženje bude podsticajno tako da đaci u velikom broju upisuju nastavničke smerove i konkurencija će biti veća i najbolji će ulaziti u učionice. Svi ovi koraci su povezani, ne može da se ispuni samo jedan – smatra Petaković.
Medijski prostor, portali naročito, obiluju svakojakim jezičkim pogreškama, lektori su desetkovani, zvanična saopštenja državnog vrha, pa i Ministarstva prosvete, neretko su ugledni primeri grešaka, počevši od pravopisnih. Ako bi, recimo, bar državne institucije koje već imaju službe za odnose s javnošću obavezno morale da uposle profesore srpskog jezika kao lektore, da li bi i to doprinelo pravilnijoj upotrebi srpskog jezika, podsticajnom okruženju i većem interesovanju za studije srpskog jezika?
– To bi bio kulturni uticaj iznutra koji je najbitniji i koji bi menjao ovo društvo. Kad učenik vidi da uopšte nije važno kako govorite, kako pišete, on prihvata taj model. Kada bi u institucije koje se obraćaju javnosti ušli profesori srpskog jezika i književnosti to bi oblikovalo javni izraz, onda bi i đaci i svi građani imali orijentir šta je poželjno, društveno prihvatljivo i važno. Deca nemaju signal iz okruženja koji im kaže da je bitan način izražavanja, poznavanje svog jezika. Ne čitaju kao pre, a uticaj elektronskih medija je ogroman. Navikli su na kratke poruke koje su ekspresivno svedene. Bogatim jezikom možete da izrazite svoju psihološku slojevitost, tanane emocije, nijanse u raspoloženjima, bogatstvo svoga bića. Što vam je jezik siromašniji, teže možete da komunicirate s drugima. Pitanje je da li siromašenje jezika korespondira s osiromašenjem potrebe da se razgovara s drugim čovekom, jer se komunicira kratkim porukama, emotikonima, sažetim mejlovima, frazama, rečeničnim sklopovima koji su klišei. Nisam siguran da problem u komunikaciji dece nije povezan sa siromaštvom jezika, a ono sa iščezavanjem potrebe da se zaista komunicira s drugom osobom – zaključuje šef katedre za srpsku književnost.

Rubljov izborio četvrtfinale Vimbldona, protivnik Đoković ako pobedi Hurkača
Ruski teniser Andrej Rubljov plasirao se u četvrtfinale Vimbldona, pošto je danas u osmini finala savladao Aleksandra Bublika iz Kazahstana rezultatom 7:5, 6:3, 6:7 (6:8), 6:7 (5:7), 6:4.
Meč je trajao tri sata i 20 minuta. Ovo je bio šesti međusobni duel ruskog i kazahstanskog tenisera, a četvrti trijumf Rubljova.
Rubljov će u četvrtfinalu igrati sa pobednikom meča između Srbina Novaka Đokovića i Poljaka Huberta Hurkača, koji je na programu kasnije večeras.
Plasman u četvrtfinale Vimbldona izborio je još jedan ruski teniser Roman Safiulin, koji je pobedio Kanađanina Denisa Šapovalova 3:6, 6:3, 6:1, 6:3. On će u četvrtfinalu igrati sa pobednikom meča između Italijana Janika Sinera i Danijela Elahija Galana iz Kolumbije.

Rebalans sujete
Ovih dana Fiskalni savet, kao što dolikuje nezavisnom telu, ali i na osnovu zakonskih ovlašćenja, izađe u javnost, što mu je takođe propisom naloženo, sa upozorenjem da je budžetski deficit države veći nego što je Zakonom o budžetu predviđeno. Uz upozorenje da će, nastavili se sa produbljavanjem tog minusa, vlada već polovinom ove godine zapasti u nepremostive teškoće s likvidnošću javnog računa, a to znači korak do rebalansa budžeta.
O svojim zapažanjima Fiskalni savet je, opet po procedurama, morao da obavesti Skupštinu, vladu i Ministarstvo finansija kome je vođenje budžeta i povereno. Dok ostale institucije još ćute, odmah se javio ministar finansija Mlađan Dinkić rekavši u svom prepoznatljivom stilu da je izveštaj Fiskalnog saveta „neozbiljan” i da nije „profesionalno” urađen.
Predsednik Fiskalnog saveta, dr Pavle Petrović, već sutradan je na prvoj stranici „Politike” veoma odmerenim rečima skrenuo pažnju ministru Dinkiću da su oni svoj posao obavili veoma profesionalno. Gledali su kretanje deficita republičkog budžeta (122 milijarde dinara), a koji čini 92 odsto svih minusa od planiranih 132 milijarde dinara do kraja ove godine. Dakle, ako nešto ne ide u valjanom smeru u 92 procenta neke celine, onda onaj ostatak od osam odsto ne može mnogo da poboljša stvar.
Profesor Petrović je tim povodom rekao da je Dinkić kao ministar po zakonu o budžetu, isključivo odgovoran za budžet Republike. Dakle za ono što je Fiskalni savet gledao, a ne za konsolidovano stanje ukupnog javnog računa. To što ministar Dinkić, šireći optimizam na sve strane, neće da se suoči s realnošću, već taj problem gura pod tepih, čija će ga prašina kad-tad podići i mi doznati pravu istinu o našem deficitu, ima mnogo šire i teže posledice nego što je to njegova puka odgovornost za vođenje jednog izuzetno važnog segmenta državne politike – budžeta.
I to je jedan par rukavica. Za sada. Drugi je – šta ako već krajem aprila i početkom maja, kada se pojave zvanični podaci za prvo tromesečje, doznamo da su crne slutnje Fiskalnog saveta o kretanju budžetskog deficita bile opravdane i mi umesto planiranih 122, počnemo da zidamo minuse i do svih 150 milijardi dinara, kako je to izračunao matematičar i ekonomista dr Miladin Kovačević?
Šta će biti – biće. Istina će kad-tad izaći na videlo. I tu neće biti mnogo dvojbe. Ako se pokaže da je Fiskalni savet radio „neprofesionalno” i „neozbiljno” skupština odmah treba da ih raspusti i na njihovo mesto dovede stručnije ljude.
Ali, šta ako već tokom ove godine ministar Dinkić, suočen sa rastućim deficitima, zatraži, svejedno kada, rebalans budžeta, u čiju se realnost onoliko kleo optužujući prethodne koalicione partnere da su od njega krili sve moguće dubioze i on ih je, hteo – ne hteo, izvukao na svetlost dana donoseći prvi realan budžet. Podnese li zahtev za rebalans – priznaće da nije radio svoj posao kako valja, ali pre toga ne bi mu bilo na odmet da odmah uradi i mali rebalans svoje sujete, jer neprimerenim i neodmerenim rečima neće se sakriti istina o budžetskom deficitu.

Ponovo radi kalemegdanska „Panorama”
Kalemegdanski veliki točak kraj Zoološkog vrta, posle četvorodnevne pauze juče je ponovo pokrenut. Sajla, zbog čijeg je istezanja „Panorami” zabranjen rad, zamenjena je novom.
– Najbitnije je da ova komponenta na „Panorami” ne služi za kačenje gondola, već da pokreće vrtešku. Čak i da je došlo do pucanja sajle mehanizam bi se jednostavno zaustavio, kao kada nestane struja, i niko ne bi bio ugrožen – objašnjava Vojimir Ašković iz „BZR konsaltinga”, akreditovane firme koja je obavila kompletan vanredni pregled.
Nadležni u firmi „Novi Đele”, čiji su radnici upleli i ugradili novu sajlu, kažu da je ovaj tip čelične užadi sazdan od šest snopova žica, a na onoj koja je uklonjena, bio je istegnut deo jedne.
– To znači da nije bilo nikakvih izgleda da pukne ovo čelično uže, koje može da podnese teret od 40 tona. Ovakve komponente uvoze se iz Italije i pravljene su tako da i polovina prečnika izdrži opterećenje koje proizvođač garantuje – objašnjavaju stručnjaci firme „Novi Đele”.
Aleksandar Županjevac direktor kompanije „Nomad” koja je većinski vlasnik preduzeća „Adrija” kaže da propisi nalažu generalnu proveru bezbednosti na svake tri godine u zabavnim parkovima koji ne menjaju lokaciju. U međuvremenu, vlasnici su dužni da po potrebi sami obavljaju tehničke provere. Zbog toga preduzeće „Adrija” koje poseduje i luna-park na Vidikovcu svakog dana angažuje dvojicu zaposlenih i osposobljenih za ovaj posao, a obuka svih koji rade sa mehanizacijom organizuje se na svakih 15 dana.
----------------------------------------------
Obaveze kalemegdanskog luna-parka
Odobrenje za postavljanje zabavnih parkova, cirkusa i sportskih objekata izdaju opštine, uz prethodnu saglasnost gradskih sekretarijata za urbanizam i saobraćaj, kao i organizacije kojoj je taj prostor poveren na upravljanje.
U slučaju luna-parka na Kalemegdanu bila je potrebna saglasnost Beogradske tvrđave i Zavoda za zaštitu spomenika kulture. JKP „Zelenilo” je postavilo i dodatne uslove:
– da broj, vrsta i raspored sprava budu u skladu sa skicom koju je overio Sekretarijat za urbanizam
– da se sav biljni materijal sačuva od mogućih oštećenja
– da se sva eventualna šteta na javnoj zelenoj površini nadoknadi
– da se neprekidno održava čistoća zelenih površina
– da se posle uklanjanja objekata površina vrati u prvobitno stanje
----------------------------------------------
NAJ, NAJ, TOČKOVI
Bečka vrteška u čast Franje Josifa 
 
Iako su ga mnogi „mlađi rođaci” uveliko prerasli, njegova dugovečnost zaslužuje dužno poštovanje: „Bečki veliki točak” na ulazu u zabavni park „Prater” okreće se još od daleke 1897. godine. Postavljen je u čast pola veka od proglašenja Franje Josifa Prvog za cara Habzburške monarhije. Kada je u 1920. u Parizu srušen „Gran ru”, čija je najviša tačka bila na 100 metara, preuzeo je titulu svetskog šampiona visine i držao je do 1985. kada ga je pretekao osadmesetpetometarski „Tehnostar” u Japanu. Bečka vrteška ovekovečena je i u filmskim hitovima „Treći čovek”, „Škorpion”, „Pre svitanja”, „Dah smrti” iz serijala o Džemsu Bondu...
- 64,75 metara je najviša tačka
- 15 otvorenih gondola prevozi posetioce, pre Drugog svetskog rata ih je bilo dvostruko više
- 255 sekundi traje jedan krug
----------------------------------------------
Milenijumsko „Londonsko oko” 
 
Jedan od simbola savremene Britanije i njene prestonice jeste i veliki točak pokraj Temze, najveći objekat ove vrste u Evropi. Izgradnja cele konstrukcije koštala je oko 70 miliona funti. „Londonsko oko” je 31. decembra 1999. svečano otvorio premijer Toni Bler. Zbog tehničkih problema, vrteška je za posetioce proradila tek 9. marta 2000. godine.
Poznat je i pod nezvaničnim imenom „Milenijumski točak”, a od 2005. je centralna tačka novogodišnjih proslava u glavnom gradu Engleske.
- 135 metara je najviša tačka
- 32 zastakljene i klimatizovane kapsule su na raspolaganju posetiocima
- 30 minuta traje jedan krug
----------------------------------------------
Singapurski prvak sveta
 
Najviši ikada izgrađeni veliki točak nalazi se u Singapuru. Proizvodnja je koštala 185 miliona američkih dolara, a gigantska vrteška otvorena je 1. marta 2008. Sklapanje „Singapur flajera”, kako je zvaničan naziv ove kolosalne naprave za zabavu trajalo je dve i po godine. Godišnje može da preveze 7,3 miliona posetilaca.
- 165 metara je najviša tačka
- 28 zastakljenih i klimatizovanih kapsula moderna su zamena za tradicionalne gondole
- 30 minuta traje jedan krug

Bajatović: Gradnja Južnog toka u Srbiji do kraja godine
KOPAONIK –Generalni direktor Srbijagasa Dušan Bajatović izjavio je danas da će do kraja godine početi gradnja gasovoda Južni tok u Srbiji.
On je na Kopaonik biznis forumu precizirao da će do kraja marta biti završen idejni projekat za Južni tok, do kraja juna glavni projekat, a da će do kraja godine početi prava gradnja. 
„Biće posla za domaće kompanije u vrednosti od 600 do 800 miliona evra, koje bi radile kao partneri i izvođači. Po dogovoru sa Rusima domaći izvođači će biti angažovani u svim poslovima na Juznom toku za koje su osposobljeni”, kazao je Bajatović.
Deonica gasovoda Južni tok kroz Srbiju vredna je 1,7 milijardi evra, a taj projekat realizuje preduzheće Južni tok Srbija, u kojem ruski Gasprom ima 51 odsto, a Srbijagas 49 procenata. Juzni tok će dopremati ruski gas cevima ispod Crnog mora do kupaca u jugoistočnoj Evropi i EU.
Generalni direktor Srbijagasa kazao je i da druge države energiju koriste kao sredstvo razvojne politike, dok je Srbija najviše koristi kao instrument socijalne politike. 
„Zalažem se da se takva politika u potpunosti promeni”, istakao je Bajatović.
On je dodao da Srbija sada ima jednu od najboljih cena gasa u Evropi i da je pitanje u kojoj meri je sposobna i voljna da tu prednost iskoristi, ne samo za socijaln mir, nego i za društveni razvoj.
Prema raspoloživim podacima, Srbije će, prema novom višegodišnjem ugovoru, ruski gas plaćati oko 370 dolara za 1.000 kubnih metara.
Bajatović je kazao da će Južni tok i razvoj gasne infrastrukture u Srbiji omogućiti unapređivanje energetske efikasnosti, smanjenje emisije ugljen-dioksida, podsticanje razvoja i korišćenje obnovljivih izvora energije. 
„Sadašnje ulaganje u prirodni gas stvara platformu za budućnost bez ograničavanja finalne strukture. Zato je prirodni gas energetska opcija sa nultim rizikom”, ocenio je on.
Bajatović je kazao i da se Srbija formalno i suštinski uključila u ključne međunarodne energetske projekte, gradeći tako sopstvenu konkurentsku prednost i nove geostrateške pozicije u regionu.

Skica u knjizi – jedini trag o bisti
Pisanje „Politike” da je od memorijalne celine posvećene dr Milutinu Ivkoviću-Milutincu ostala samo ploča sa imenom, polomljena mermerna klupa i grafitima unakažen postament sa koga je ukradena bronzana bista, i dalje pobuđuje veliku pažnju, ali i neskriveno ogorčenje čitalaca i šire javnosti. Ni pet dana od prvog napisa o oskrnavljenom obeležju u parku pored zapadne tribine stadiona „Partizan”, od nadležnih nismo dobili sve odgovore u vezi sa spomenikom legendarnom kapitenu fudbalske reprezentacije Jugoslavije na prvom svetskom prvenstvu u Montevideu, lekaru i humanisti koga su nacisti 1943. streljali u Jajincima. 
Ni u gradskom Sekretarijatu za kulturu, Zavodu za zaštitu spomenika kulture, kao ni  Komisiji za spomenike i nazive ulica i trgova ne znaju na čiju je inicijativu 1970. postavljeno bronzano poprsje, rad vajara Slavoljuba Vave Stankovića.
Niko u navedenim institucijama ne poseduje fotografiju nestalog Milutinčevog poprsja. Jedini opipljivi trag je skica u iz knjige Darka Šarenca „Beogradska skulptura u slobodnom prostoru”, (izdata 1995.) čiji primerak postoji u Sekretarijatu za kulturu.
Prema rečima Gorice Škipine, pomoćnika sekretara za kulturu, 
Onaj ko bude želeo da  obnovi spomenik moraće da pribavi odobrenje Komisije za imenovanje spomenika, trgova i ulica.
– Svi spomenici koji nisu proglašeni za kulturna dobra su u nadležnosti opštine na čijoj su teritoriji – precizira Škipina.
Podstaknuti pisanjem našeg lista, predstavnici opštine Savski venac, na čijoj teritoriji se obeležje nalazi, pokrenuli su postupak za odabir firme koja će očistiti postolje. Prema rečima Branimira Gajića, člana Opštinskog veća, uskoro će biti očišćene i spomen ploče Milutincu i Bošku Petroviću, njegovom kolegi iz FK „Jugoslavija”, koje se nalaze ispod ulaza u ložu „Partizanovog” stadiona. 
– Želimo da rešimo problem, ali novac iz ovogodišnjeg budžeta je opredeljen za neke druge spomenike. Ako niko ne postavi bistu Milutincu mi ćemo to učiniti sredstvima iz budžeta za narednu godinu. U ponedeljak ću pokušati da se sastanem sa autorima filma „Montevideo, bog te video” Draganom Bjelogrlićem i Srđanom Dragojevićem, da vidim kakve ideje o obnovi obeležja imaju, jer smo pročitali u vašim novinama da žele da pomognu – istakao je Gajić.

Reč kojoj arhitekte veruju
Palata Saveznog izvršnog veća, Generalštab, zgrada „Politike”, Dom štampe, opera „Madlenijanum”, hram Svetog Vasilija Ostroškog, hotel „Holidej in”, „Sava centar” i brojne stambene zgrade, deo su bogatog popisa najznačajnih graditeljskih dela koja su sabrana u monografiji „Arhitektura Beograda 1950-2012” Mihajla Mitrovića. Za pisanje ove knjige predstavljene publici u prepunoj sali Udruženja književnika Srbije nije korišćenja literatura – letopis je nastao tako što je arhitekta Mitrović kroz subjektivnu projektantsku prizmu i uz pregršt činjenica, crteža i fotografija svake kuće, pisao u vreme kada su one nastajale.
– Na jednom mestu sakupio sam svoje tekstove o najznačajnijim objektima koji su objavljeni u „Politici”, brojnim stručnim časopisima, na Radio Beogradu, a to možete postići samo ako vam Bog da da poživite 91 godinu. Potrudio sam se da o svakoj kući ostavim pisani trag koji je povezuje sa događajem na mestu na kome je ona sagrađena. Ovaj arhitektonski dnevnik plod je mog dežurstva na važnim gradilištima Beograda – kaže Mitrović.
Monografija čoveka koji veruje da je „arhitektura jedina umetnost u kojoj ne može biti plagijata” neprocenjiv je dar, složne su arhitekte, za stručnu javnost, istoriju arhitekture ali i nacionalnu kulturu.
– Ovo je knjiga kojoj se može verovati. Posebna je zato što je Mitrović povezao arhitekturu i umetnost predstavljajući u monografiji nekoliko skulptura u otvorenom prostoru. Veličina ovog erudite ogleda se i u spremnosti da svoje stavove javno iznosi i da se bori za njih i onda kada je u manjini – ističe Bojan Kovačević, arhitekta koji je između ostalih govorio o knjizi. 
Mitrović je za monografiju dobio nagradu Vukove zadužbine za umetnost u 2012. godini, a sinoćno druženje organizovali su Akademija arhitekture Srbiji i izdavač knjige „Službeni glasnik”.

1958. Dom štampe na Trgu Republike, arhitekta Ratomir Bogojević

1963. Generalštab na uglu Kneza Miloša i Nemanjine, arhitekta Nikola Dobrović 
2000. Stambena zgrada u Kumanovskoj ulici, arhitekta Branislav Mitrović

1999. Hram svetog Vasilija Ostroškog, arhitekta Mihajlo Mitrović

Tri priče o pančevačkom nemaru
Pančevo – Zbog velikog nemara, odbornica URS-a Suzana Jovanović je odlučila da javno kritikuje gradske čelnike. Po njenim rečima, zbog nepoštovanja roka predviđenog za početak izgradnje 15 stanova za socijalno stanovanje, doveden je u pitanje i ceo poklon-projekat vredan 300.000 evra, jer se Pančevo ne pridržava odredbi ugovora potpisanog sa Danskim savetom za izbeglice kao donatorom. Suzana Jovanović, iz pančevačkog Centra za socijalni rad, koji je važna karika u sprovođenju ove investicije, kaže da je lokalna direkcija za izgradnju do 15. januara trebalo da obezbedi lokacijsku dozvolu i sve potrebne papire, kako bi 1. maja počeli radovi.
Da se radovi neće odvijati po planu, kaže Jovanovićeva, moglo se naslutiti još jesenas, kada je Direkcija za izgradnju donirane zgrade odredila plac za koji će se kasnije utvrditi da je pre nekoliko godina izdat u zakup.
Odbornica koja je u kontaktu sa obema stranama tvrdi da će Danski savet za izbeglice uputiti protest gradskoj vlasti, a postoji mogućnost da ti stanovi budu izgrađeni negde drugde.
Međutim, druga priča se razlikuje od prve: gradska vlast je prinuđena na donaciju kako ne bi bila ugašena ovdašnja poljoprivredna škola, zbog nemara školske administracije. Kako je „Politika“ pisala, nedavno je na licitaciji državnih oranica, u arendu dato 60 hektara koje su godinama obrađivali učenici te škole. Razlog – školska administracija nije jesenas obnovila ugovor sa Ministarstvom poljoprivrede o korišćenju oranica. Kada istekne zakup, za tri godine, navedeni hektari mogu biti vraćeni, a novi vlasnik je dobio parcele sa izgrađenim sistemom za zalivanje koje je uvela škola. Kako je zaprećeno, najstarija poljoprivredna škola u nas mogla bi da izgubi licencu, 540 učenika mogućnost za završetak školovanja, a 70 nastavnika i drugog osoblja posao, zbog čega je grad odlučio da pokloni školi 60 hektara. Rukovodstvo škole može da bira, ali, kako kaže većnik Goran Pandurov, najbliže slobodne oranice na raspolaganju su u Starčevu. Krivac za pričinjenu štetu još nije imenovan.
Sve je manje zainteresovanih i za temu o izgradnji novog doma pančevačkog zavoda za javno zdravlje. Nakon četiri i po godine otkako su počeli radovi, većnik zadužen za zaštitu životne sredine Vladimir Delja kaže da više niko ne spominje rok za završetak jedinog zavoda za javno zdravlje u Srbiji koji nema svoju zgradu. Polažući kamen temeljac, septembra 2008, to je naglasio i Bojan Pajtić, koji je i sada predsednik Izvršnog veća Vojvodine.
Tada je obećano da će radovi biti završeni za – 210 dana.

Nestaju droplje sa banatskih pašnjaka
Mokrin – Jovicu Jančića ovih dana najviše brine da li će i ovog proleća moći da uživa u šepurenju mužjaka velike droplje. Te krupne ptice se nalaze na crvenoj listi ugroženih vrsta kojima preti izumiranje. Iako su, po prirodi, vrlo oprezne, Jovica je uspevao da im se približi. – Ranije je bilo 12 mužjaka, a sada sam video samo jednog – zabrinut je Jančić.
Naš sagovornik ima salaš u okviru Specijalnog prirodnog rezervata „Pašnjaci velike droplje“, s ciljem da se očuva broj jedinki ove ugrožene vrste. Rezervat obuhvata i privatne posede drugih Mokrinčana, koji na tim parcelama ne smeju da koriste pesticide i veštačka đubriva, niti mogu da seju baš sve što požele. Takva su pravila – veli Jovica.– Ali tvrdim da se na tim pašnjacima koriste agrarne mere čak u većim količinama kako bi se dostigao nivo roda kao i na boljem zemljištu koje je van rezervata. U januaru je bilo čak i preoravanja u njegovom centru – tvrdi Jančić naglašavajući da je o svemu obavestio i Pokrajinski zavod za zaštitu prirode, kao i Lovačko udruženje „Perjanica“ iz Mokrina kome je povereno upravljanje rezervatom. – Rezultata, međutim, nije bilo – navodi Jovica. 
S druge strane, u Lovačkom udruženju „Perjanica“ kažu da ove godine nije bilo nikakvog preoravanja: – Preoravanje tokom prošle godine je prijavljeno nadležnoj inspekciji koja je naložila saniranje tih površina. Ne možemo precizno da kažemo koliko velikih droplji imamo, jer prebrojavanje tek treba da bude obavljeno – kaže za naš list sekretar udruženja „Perjanica“ Bogica Božin.
Predsednik mesne zajednice Mokrin Goran Dumitrov strahuje da će zbog ljudske nebrige sa područja severnog Banata nestati poslednji primerci ove ugrožene vrste. Naglašava, međutim, da krivca ne treba tražiti samo na jednoj strani:– Ima ratara koji obrađuju pašnjak, ali i stočara koji bespravno koriste parcele i svi ćute o tome. Isto tako čujem da „Perjanica“ nema dosta novca za čuvare, da od izgradnje vizitorskog centra tu nije bio nijedan turista koji je platio da bi posmatrao droplje. Tokom prvog brojanja droplji, kada je počelo da se brine o njima, izbrojano je 39 jedinki. A danas, posle svih tih silnih zaštita i ulaganja, ne znam da li ih ima 20 – kaže za „Politiku“ Dumitrov.
U medijima se ranije nagađalo da su velike droplje sa naših prostora potpuno nestale. Drugi, pak, ističu da one konstantno migriraju, granice rezervata za njih praktično ne postoje, pa otuda i razlika u brojnosti populacije. Kakvo je pravo stanje na terenu, trebalo bi da znaju stručnjaci Pokrajinskog zavoda za zaštitu prirode, ali nam oni nisu odgovorili na pitanja.
----------------------------------------------
Prirodna retkost
Ugrožena vrsta velika droplja, poznata i kao potrk, spada u najkrupnije ptice Starog kontinenta koje umeju da lete. Stručnjaci kažu da mužjak može da dostigne dužinu od čak jedan metar i težinu od 16 kilograma. Ženka u proseku snese tek jedno jaje godišnje. Među državama koje mogu da se pohvale da ih imaju je i Srbija, gde su se droplje održale jedino na severu Banata.

Njiva po bračnom statusu
Subotica – Josip Gabrić sa Hrvatskog majura, skupine salaša pored Subotice, sedamdesetih godina prošlog veka iselio je ženu iz domaćinstva. Njegova supruga Gabriška i stariji sin Martin samo su fiktivno prijavljeni na adresu u gradu, kako bi Josip, koji je već posedovao maksimum od 10 hektara, mogao da dokupi hektar-dva susedne parcele. Zemlja prepisana na ženu i sina je i danas u posedu porodice Gabrić.
Marija Jene sa Čikerije ima 42 godine i nakon 25 godina braka ne razmišlja o razvodu, niti da se fiktivno iseli iz kuće. Suprug i ona imaju svako svoje gazdinstvo. Novim pravilnikom o upisu u poljoprivredni registar Ministarstva poljoprivrede, to pravo im je osporeno tačkom 4: bračni drugovi mogu da budu upisani samo u jedno porodično poljoprivredno gazdinstvo. Tom rečenicom je trebalo da bude suzbijeno mešetarenje sa prepisivanjem parcela do 100 hektara na članove porodice kako bi se dobila subvencija, ali su njene nedužne žrtve porodice u kojima sada žene gube svoju ekonomsku samostalnost.
– Ovo smatram ličnom uvredom. Od svoje 15. godine, i pre nego što sam se udala, bavim se poljoprivredom, otac mi je kupio prvu zemlju, posle sam nasledila i imam ukupno 51 hektar. I moj suprug je od 18. godine imao svoju zemlju, on sada ima 90 hektara, dakle mi nismo gazdinstva registrovali da bismo dobili subvencije koje pripadaju onima ispod 100 hektara, mi smo ceo život u ratarstvu – uzbuđeno priča Marija Jenei.
Sada traži izlaz iz situacije u kojoj su mu pravilnikom ugrožena prava. – Ni jednog preduzetnika nisu pitali da li je u braku i da li onda ima pravo i bračni drug da se bavi preduzetništvom. Mi smo sve ovo uradili po zakonu, onako kako nam je sugerisano iz Ministarstva, i nikada nas niko nije pitao da li smo u braku. Sada, neko od nas treba da se odrekne zemlje i prepiše na drugog – nastavlja Jenei. U praksi, gazdinstva se po pravilu odriče žena.
Međutim, situacija nije tako jednostavna: Marija i njen suprug su uzeli kredite za razvoj, te sada ne znaju šta će biti sa otplatom tih obaveza. Marija podseća da od 2008. godine, upravo po nalogu iz Ministarstva, ona i suprug imaju posebnu šifru za zdravstveno osiguranje i penzioni fond. – Dobro sam se osećala kada sam 2005. registrovala gazdinstvo, imala svoj prihod o kojem mogu da odlučujem. Mogu da trošim i raspoređujem novac, nisam više sluga, ta zemlja i njen prihod to sam ja. Dobili smo formular po kojem treba da potpišemo izjavu da se dobrovoljno odričemo gazdinstva, ali to nije dobrovoljno, ovo je prinuda. Rekla sam da ću se odreći subvencije, samo neka mi ostave moje gazdinstvo – ali kažu da to ne može, priča Jenei.
Anica Marcikić, iz Edukativnog centra za ruralni centar, gotovo svakog dana se sreće sa pitanjima poljoprivrednika, a pre svega žena. Ukazuje i na nedoslednost Ministarstva po kojem su prošle godine projekti žena dobijali 10 bodova više, a pri tom se donosi ovakva odredba u Pravilniku koja će pogoditi pre svega žene na selu. Prema podacima kojima raspolaže Uprava za trezor, na nivou Severnobačkog okruga, u 2011. godini, od 22.279 gazdinstava 5.340 su vodile žene, odnosno 24 odsto, kao i na nivou Republike.

Gde se izgubio pilot
Podilaženje holivudskim pravilima igre u tretmanu teme uz obaveznu patetičnu moralnu rekapitulaciju u završnici, ambivalentnost glavnog (anti)junaka, nerazrađenost, čak nakalemljenost sporednih likova, neke su od suštinskih karakteristika filma „Let” Roberta Zemekisa, čiji se najuzbudljiviji deo dogodi negde na početku, a posle se polako pretvara u sopstvenu parodiju.
„Let” je priča o poročnom, a veštom pilotu Vipu Vitakeru (Denzel Vašington), kojem polazi za rukom da izvede prinudno sletanje i tako spasi živote stotinak putnika zbog čega ga mediji proglašavaju herojem, a istražitelji konstatuju višak alkohola i droge u njegovoj krvi. Centralni filmski lik je dakle, s jedne strane veoma harizmatičan, hrabar i profesionalno vešt, a sa druge, kao alkoholičar i konzument narkotika, zavodnik ali i razgradilac porodice, moralno je krajnje problematičan. I upravo na toj njegovoj ambivalentnosti Robert Zemekis i scenarista Džon Getins pokušavaju da grade sav šarm ovog pseudoozbiljnog filma. Pokušavaju, ali ne uspevaju, jer kao da im nije sasvim jasno kakav film zaista žele da naprave.
Sam početak i gotovo čitav prvi sat filma su i uzbudljivi i obećavajući. Uvodna scena neuredne hotelske sobe, u kojoj su pilot Vitaker i njegova stjuardesa Katerina (Nadin Velaskez) proveli burnu noć ispunjenu seksom, drogom i alkoholom, neočekivano je realistična i sa jasnim naznakama haotičnog načina života junaka i nagoveštaja moguće tragedije. Ovim scenama Zemekis dodatno suprotstavlja još jednu narativnu liniju, uvedenu scenama narkomanke Nikol (Keli Rajli) koja u apstinencijalnoj krizi besomučno traži drogu. Naglašavajući krupnim planovima fizički i duševni kolaps filmskih protagonista, Zemekis u prvih pola sata filma paralelno razvija ove dve narativne linije očigledno sugerišući da će se rukavci sliti u jednu reku. Fascinantne scene avionske nesreće i scene Nikolinog predoziranja kulminiraju u isto vreme.
Uzbudljivo i ubedljivo, ali nažalost gledalac vrlo brzo shvata da je to i jedino. Zbog onoga što posle sledi, mirne duše je mogao da ostane kod kuće ispred televizora uz program o bolestima zavisnosti. Iako je centralni lik filma zanimljivo postavljen, razrada i predočavanje njegovog problema je na televizijskom nivou. Bez podrobnije razrade psihologije alkoholičara, porodičnih i roditeljskih odnosa ili odnosa sa samom Nikol čiji se lik u sred filma izgubio, a uvedeni neki novi, takođe ovlaš skicirani. Recimo, poput lika dobavljača droge Harlinga Mejsa (Džon Gudman), koji je tu da bi uneo i dozu humora u film koji iz minuta u minut, sve više i više, gubi ritam i razvodnjava se. A i Denzel Vašington, koji je inače sjajan i harizmatičan glumac, tokom ovog rediteljskog razvodnjavanja sve češće samo glumata...
O patetičnom zatvorskom monologu pilota, tokom kojeg doživljava katarzu, da i ne govorim. Ušećereno i sa namerom da se podiđe potrebi američke publike za pozitivno i srećno zaokruženom pričom, a izvan logike karaktera bahatog i beskrupuloznog lika, koga je bilo dovoljno pustiti da se nekažnjeno izvuče. I ništa više.

Filmadžije traže ono što im pripada
Filmski radnici Srbije nastavljaju protest povodom najavljenog ukidanja dodatnih izvora za finansiranje kinematografije od prihoda RRA, Ratela i pretplate RTS-a, što predviđa Nacrt zakona o naknadama za korišćenje javnih dobara, čija je javna rasprava u toku. Ukidanjem ovih izvora finansiranja, direktno se krši član 19 Zakona o kinematografiji, koji je donet u januaru, a počeo je da se primenjuje od jula prošle godine, kojim je predviđeno da se za podsticanje domaće kinematografije obezbeđuju sredstva iz budžeta Srbije, autonomne pokrajine i lokalne samouprave, kao i da se za film odvaja 1, 5 odsto od mesečne pretplate za RTS, 20 odsto od naknade koju emiteri plaćaju RRA, a 10 odsto od sredstava od naknade koju telekomunikacioni operateri plaćaju Ratelu.
Na jučerašnjem sastanku u prostorijama Filmskog centra Srbije (FCS), reditelj Darko Bajić, predsednik Upravnog odbora FCS-a, rekao je da je Ministarstvu kulture poslato nekoliko dopisa ovim povodom, ali do danas nije stigao nijedan odgovor.
– Nećemo biti buntovnici, bićemo borci. Tražimo ono što zaslužujemo, i time nikoga ne ugrožavamo. Cilj nam je poštovanje zakona, a ovo je poslednji trenutak za reagovanje – smatra Bajić.
Miroljub Vučković, vršilac dužnosti direktora FCS-a, naglasio je da meta sastanka nije ministar kulture već sistem, budući da će nastavkom ovakve prakse, kako dodaje, biti potpuno urušena filmska scena Srbije. Vučković je istakao da mora da se zaustavi nepoštovanje zakona. Osvrnuvši se na izvor finansiranja od pretplate RTS-a, postavio je pitanje – zašto televizije nastavljaju da emituju filmove ako ne žele da učestvuju u njihovoj proizvodnji.
Na sastanku u Privrednoj komori Srbije, Milica Bisić, pomoćnik ministra finansija, prekjuče je izjavila je da RRA, Ratel i RTS ne mogu biti izvor finansiranja kinematografije, naglasivši da sredstva za finansiranje filma Ministarstvo kulture mora imati u budžetu, kao i da bi drugi izvor za finansiranje mogao biti novi Zakon o porezu na dobit, sa poreskim olakšicama za firme koje finansiraju film.
Filmadžije zahtevaju da Ministarstvo kulture dosledno brani Zakon o kinematografiji, i da ne dozvoli donošenje drugih akata koji će menjati osnove finansiranja proizvodnje filmova. Saglasno članu 19 Zakona o kinematografiji, filmski radnici traže i da Ministarstvo kulture izvrši svoju budžetsku obavezu i obezbedi sredstva za podsticanje kinematografije – da izvrše pritisak na RTS da isplati sredstva od pretplate, kao i da se konačno izjasni o odluci UO FCS o izboru direktora Dragana Marinkovića na osnovu raspisanog konkursa. Filmski stvaraoci će se založiti i da se donese podzakonski akt u skladu sa Zakonom o kinematografiji i time uvede podsticajna mera za vraćanje dela uloženih sredstava u proizvodnju inostranih filmova snimljenih u Srbiji, kao i da im Ministarstvo finansija isplati sredstva od RRA i Ratela za 2012. godinu. Kako su istakli, od izuzetnog značaja je i izuzeće „Avala filma” iz likvidacionog postupka, i pronalaženje trajnog rešenja za čuvanje kulturne baštine ove institucije.
Na jučerašnjem sastanku je odlučeno da se imenuje akcioni odbor koji će se dalje boriti za opstanak kinematografije, kako bi se prevazišli aktuelni problemi, nesporazumi i „sprečile pogrešne odluke”. Spremni su, najavljuju, da primene i radikalne mere zato što filmska scena Srbije „ne želi ništa više, ali ni manje, nego što joj po zakonu pripada”.
Iz Ministarstva kulture, međutim, ovim povodom juče nismo uspeli da dobijemo nikakav komentar.

Na prelazu Gradina, na izlazu iz Srbije, čeka se četiri sata
Prema informacijama uprave granične policije u 17.15 časova, putnička vozila čekaju četiri sata na graničnom prelazu Gradina, na izlazu iz Srbije a na Preševu, na izlazu iz zemlje, putnička vozila i autobusi š zadržavaju 35 minuta, navode iz Auto-moto saveza Srbije (AMSS).
Teretna vozila najduže čekaju na Batrovcima, na izlazu iz Srbije i to dva sata dok se na prelazu Horgoš i Šid, na izlazu iz Srbije, zadržavaju 90 minuta.
Na ostalim graničnim prelazima nema dužih zadržavanja za sve kategorije vozila, prenose iz AMSS-a.

Tesla i Karađorđevići
Dr Oliver Subotić*
Dok sam iščitavao primarne izvore za potrebe pisanja knjige „Tesla: Duhovni lik”, imao sam prilike da se lično uverim u ono što su gotovo svi Teslini biografi u manjoj ili većoj meri uočili u njegovoj ličnosti, a to su izrazite „oscilacije” (neretko i protivrečnosti) u raznim temama. Ipak, primetio sam da postoji nekoliko tema u kojima, slikovito rečeno, ne postoje „sinusoide” i izražene „amplitude”, već isključivo „linearna funkcija”. Jedna od tih retkih tema gde Tesla pokazuje jasnu konstantu u stavovima je odnos prema srpstvu, Kraljevini Jugoslaviji i Kraljevskom domu Karađorđevića.
Nikola Tesla je tokom američkog perioda svog života postao izrazit kosmopolita, ostavši istovremeno srpski patriota. Tokom američkog perioda se formirao i kao ubeđeni srpsko-jugoslovenski monarhista, te je poput većine srpskih intelektualaca tog vremena vatreno podržavao koncept Kraljevine Jugoslavije i bio veliki poštovalac kraljevske loze Karađorđević. To poštovanje se već može uočiti u dostupnim dokumentima iz perioda Prvog svetskog rata, kada on izražava divljenje podvizima srpske vojske predvođene svojim nezaboravnim voždom, kraljem Petrom Prvim Oslobodiocem. Tako, povodom inicijative jeromonaha Nikolaja Velimirovića iz 1915. godine, da zajedno sa Mihajlom Pupinom i Pajom Radosavljevićem potpiše „Vidovdanski proglas” i pozove Srbe u SAD da pomognu svojim sunarodnicima na Balkanu, Tesla iznosi stav da bi taj apel američki Srbi najpre poslušali ako bi ga potpisala dva srpska kralja: Petar Karađorđević i Nikola Petrović.
Ličnost u kraljevskoj lozi Karađorđević, koju je Tesla posebno izdvajao, bio je kralj Aleksandar, koji ga je odlikovao Ordenom Jugoslovenske krune prvog stepena 1931. godine. Kralja Aleksandra je doživljavao kao vladara koji je uspeo da napravi snažnu državu (Kraljevinu Jugoslaviju) i ujedini tri balkanska naroda (Srbe, Hrvate i Slovence). U svom posmrtnom slovu Kralju Mučeniku, objavljenom 1934. godine u „Njujork tajmsu”, Tesla ovako zbori: „Poput Vašingtona, bio je sposoban i neustrašiv general koji je oslobodio svoju zemlju od ugnjetavanja; poput Linkolna bio je mudar i patriotski vođa koji je pretrpeo mučeništvo.” Tesla je, pritom, verovao da će mučenička krv kralja Aleksandra definitivno ujediniti narode Kraljevine Jugoslavije (što se, kao što je dobro poznato, nije desilo). Sa druge strane, strahovao je za jedinstvo mlade države, zbog čega je javno podsetio sve Hrvate i Slovence na činjenicu da je njihova sloboda kupljena cenom srpske krvi u Prvom svetskom ratu. Kralj Aleksandar je za Teslu bio i ostao ličnost koja zaslužuje da bude na „pijedestalu srpskih velikana” – pišući pozdravno pismo Srbima u Geriju (Indijana, SAD) uoči Drugog svetskog rata, on za kralja Aleksandra koristi epitete „Veliki” i „Mučenik”.
Kada je reč o kralju Petru Drugom Karađorđeviću, Tesla i prema njemu pokazuje odnos dubokog poštovanja i izrazite odanosti, približan onome koji je ukazivao kralju Aleksandru. U jednom pismu iz 1938. godine upućenom inženjeru Slavku Bokšanu, Tesla kralja Petra Drugog naziva „mladim orlićem iz gnezda velikog orla”, a Srbe u SAD javno poziva da budu odani mladom monarhu, koga naziva „zenicom u oku naroda”. On kralja Petra Drugog veliča u nekoliko javnih objava u SAD želeći mu mnoga leta. Na koncu, poslednji Teslin izlazak u javnost – tačno pola godine pred smrt – bio je osmog jula 1942. godine u hotelu „Njujorker”. On tada, već prilično ugroženog zdravlja, izlazi u pratnji svog sestrića, diplomate Save Kosanovića, da pozdravi kralja Petra Drugog. Mladi kralj je u to vreme bio u poseti SAD, sa ciljem da od predsednika Ruzvelta izmoli vojnu pomoć za generala Dragoljuba Mihailovića (koga je Tesla, po rečima čuvenog američkog istraživača Lelanda Andersona, smatrao za „simbol drevne srpske borbe za krst časni i slobodu zlatnu”). „Hrvatski glas” izveštava o susretu mladog monarha i Tesle, navodeći kako je genijalni pronalazač rekao da mu je kralj svojom posetom učinio najveću čast i da će mu to biti „najmilija uspomena”. Svoj uvodni govor kralju Petru Drugom Tesla je završio rečima: „Veličanstvo, Bog Vas blagoslovio!”. Prema Kraljevim memoarima, obojica su tokom rastanka plakala, a Tesla ga je otpratio podsećanjem na zaveštanje kralja Aleksandra: da čuva jedinstvo naroda Kraljevine.
Važno je ovom prilikom istaći da je Tesli bila apsolutna strana bilo kakva ideja Jugoslavije bez srpske krune na njenom čelu – ostao je odan kralju Petru Drugom Karađorđeviću i pored stalnih ubeđivanja okoline da pređe na stranu Tita i njegovih komunista, koji su se od samog početka rata spremali za revolucionarni prevrat i nasilno preuzimanje vlasti. O čvrstom Teslinom stavu prilično argumentovano piše Margaret Čejni, pozivajući se na hrvatskog profesora Bogdana Radicu, diplomatu Kraljevine Jugoslavije u SAD, koji je tokom rata prešao na Titovu stranu. Iz njene studije saznajemo da je Sava Kosanović bezuspešno pokušavao da privoli svog genijalnog ujaka da se od kralja okrene ka Titu. O svemu navedenom u svojim memoarima svedoči i Konstantin Fotić, ambasador Kraljevine Jugoslavije u SAD, koji navodi da je svaki pokušaj da se od Nikole Tesle izvuče bilo kakva poruka protiv Kralja Petra Drugog bila bezuspešna. Teslina odanost srpskoj kruni bila je do kraja života održana besprekorno.
Da li bi Tesla, da je danas među nama, od „linearne funkcije” skrenuo kao „sinusoidi” u navedenim temama? To je već domen pretpostavki. A ono što možemo pretpostaviti jeste da bi zbog gorkog iskustva Jasenovca, Jadovna i, na kraju, „Oluje” imao krajnje rezervisan stav prema nekoj novoj jugoslovenskoj ideji. Možemo slobodno pretpostaviti i to da bi se i danas zalagao za što bolje odnose Srba sa Hrvatima i Slovencima, koje je smatrao bratskim narodima. A ako ćemo suditi po ogromnom poštovanju koje je decenijama ukazivao Karađorđevićima – kao i ništa manjem poštovanju koje oni do dan danas ukazuju njemu – verovatno bi u naše vreme bio i počasni član Krunskog saveta.
*Osnivač Zadužbine „Petar Mandić”, dobročine ustanove koja neguje uspomenu na Tesline pretke

Rustem Mustafa svedoči na suđenju Tačiju
Suđenje Hašimu Tačiju i njegovim saučesnicima optuženima za ratne zločine na KiM nastavlja se sutra, a kako saznaju mediji u Prištini, sudsko veće saslušaće Rustema Mustafu, bivšeg komandanta oslobodilačke vojske Kosova (OVK) u Operativnoj zoni Lap, inače poznatog kriminalca i osuđivanog ratnog zločinca. Mustafa je jedan od retkih pripadnika OVK i jedini komandant te terorističke jedinice koji su u Prištini osuđeni za ratne zločine na KiM. On je potvrdio da je dobio poziv od Specijalizovanog tužilaštva u Hagu da se iduće sedmice pojavi kao svedok.
Mustafa će, kako se očekuje, svedočiti o funkcionisanju OVK, a u izjavama za medije kazao je da namerava da „brani istinu o ratu OVK”.
Rustem Mustafa poznat je kao komandant Remi, a tokom rata 1998–1999. bio je komandant regionalne zone Lap i član takozvane lapske grupe OVK. Posle rata, postao je poslanik i potpredsednik Demokratske partije Kosova. Uhapšen je u avgustu 2002. i izveden pred Okružni sud u Prištini u kojem su sudile međunarodne sudije Unmika. Osuđen je prvostepeno na 17 godina zatvora jer je utvrđeno da je sa još trojicom pripadnika OVK ubio petoro nelojalnih kosovskih Albanaca. Vrhovni sud Kosova preinačio je presudu 2005. i naložio novo suđenje pa je 2013. osuđen na četiri godine zatvora.
Bio je optužen da je zajedno sa drugim pripadnicima OVK držao zarobljenike u nehumanim uslovima, uskraćujući im adekvatnu zdravstvenu negu, hranu i vodu. Zatočenici su podvrgavani stalnom premlaćivanju, mučenju i pretnjama smrću od avgusta 1998. do juna 1999. godine.
Sumnja se da je tokom rata na KiM učestvovao u teškim zločinima nad Srbima kao i da je u zoni Lap osnivao logore u kojima su civili saslušavani, zlostavljani i ubijani. Grupe pod kontrolom Mustafe, prema podacima dostupnim medijima, posle rata proterivale su preostale Srbe i preprodavale napuštene stanove i drugu imovinu. Mustafa je pored terorističke grupe BIA formirao i „Skiftere” i „Crvenu ruku”, čiji su pripadnici progonili, kidnapovali i ubijali Srbe na području Prištine i Podujeva.
Prema podacima srpskih bezbednosnih službi, Mustafa je još od osamdesetih godina prošlog veka privođen zbog trgovine narkoticima, krijumčarenja oružja, ucena, napada na policiju i drugih teških krivičnih dela. Američke obaveštajne službe smatraju ga jednom od osoba od kojih preti opasnost po mir na Balkanu.
Prema obaveštajnim podacima, Mustafa u svojim kriminalnim aktivnostima, pre svega u trgovini drogom, sarađuje sa Ramušom Haradinajem, dok je do 2015, kada je pravosnažno osuđen, bio poslanik i potpredsednik stranke Hašima Tačija.
Rustem Mustafa jedan je od prvih pripadnika OVK koje je još krajem 2018. u predistražnom postupku saslušalo tužilaštvo u Hagu, pa se tada nagađalo da će on biti i jedan od prvih čije će se ime naći na nekoj od optužnica. Iako je Mustafa zbog svoje pozicije u komandi OVK pominjan odmah uz Tačija, Kadrija Veselija, Adema Čekua, Fatmira Limaja i ostalih, haški tužilac će ga saslušati kao svedoka, a ne kao okrivljenog.

Kaciga glavu čuva
Biciklisti su često prinuđeni da se kreću kolovozom gde ih vozači motornih vozila tretiraju kao „ometače”, a ne kao sastavni deo saobraćajnog sistema
Na teritoriji Srbije od početka godine poginule su 23 bicikliste, a povređeno je više od 400. MUP Srbije skrenuo je pažnju da su oni najugroženija kategorija učesnika u saobraćaju.
„Apelujemo na vozače putničkih i teretnih vozila i autobusa da posebnu pažnju usmere na bicikliste, kako bi sačuvali njihovu bezbednost. Sa druge strane, apelujemo i na bicikliste da upotrebnom svetala i reflektujućih elemenata učine sebe vidljivijim, a samim tim i bezbednijim u saobraćaju”, saopšteno je iz MUP-a i objavljen apel i na društvenim mrežama.
Ključni problem, kada je reč o bezbednosti biciklista u saobraćaju, jeste njihova ranjivost, jer i pri relativno malim brzinama često zadobijaju teške povrede, uglavnom zbog toga što im je jedina zaštita njihova odeća, ukazali su stručnjaci Agencije za bezbednost saobraćaja (ABS).
Važnu ulogu ima i brzina vozila koja učestvuju u sudaru sa biciklistima, naročito kada je reč o težim posledicama. Biciklisti su često slabo uočljivi za druge učesnike u saobraćaju, pre svega jer su dimenzije vozila manje u poređenju sa automobilima, autobusima ili teretnim vozilima.
To je poseban problem u noćnim uslovima vidljivosti, pogotovo u slučajevima kada bicikl nije opremljen odgovarajućim svetlima, a to su belo na prednjoj i crveno svetlo na zadnjoj strani bicikla, kao i ako vozač i putnik na biciklu ne nose svetlu odeću.
Stručnjaci naglašavaju i činjenicu da biciklisti različite starosne dobi i pola imaju različite psihofizičke sposobnosti. Deca uglavnom nemaju dovoljno iskustva i znanja, a stariji imaju smanjenu moć zapažanja, smanjene fizičke sposobnosti i pokretljivost.
Bezbednost dvotočkaša u velikoj meri zavisi i od saobraćajnog okruženja, koje je najčešće dizajnirano i prilagođeno za kretanje motornih vozila i nije predviđeno za bicikliste.
„Oni su često prinuđeni da se kreću kolovozom gde ih vozači motornih vozila tretiraju kao ’ometače’ saobraćaja, a ne kao sastavni deo saobraćajnog sistema, pri čemu često i sami ne poštuju pravila – ne postupaju u skladu sa signalizacijom, zabranom korišćenja mobilnih telefona, audio i video uređaja, upotrebom svetala na biciklu. Saobraćajne nesreće sa učešćem biciklista, zbog njihove velike ranjivosti, češće za posledicu imaju poginule osobe, nego što je to slučaj kod udesa sa učešćem samo motornih vozila sa zatvorenom karoserijom”, navodi se u rezultatima istraživanja ABS-a.
Kada se uporedo posmatraju podaci o nastradalim biciklistima i nastradalim vozačima i putnicima u automobilima, dolazi se do podataka da biciklisti kada učestvuju u saobraćajnoj nesreći imaju skoro šest puta veći rizik da smrtno stradaju nego što je to slučaj sa putnicima i vozačima u automobilima.
U proseku, godišnje u udesima u Srbiji pogine oko 50 i bude povređeno oko 1.486 biciklista. Svaka jedanaesta poginula i svaka četrnaesta povređena osoba u saobraćajnim nesrećama je – biciklista. Oni čine oko devet odsto od ukupnog broja poginulih i oko sedam procenata od svih povređenih osoba u udesima, pokazuju podaci ABS-a.
Saobraćajne nesreće sa učešćem biciklista se najčešće događaju u leto i jesen, odnosno u periodu godine od jula do oktobra, a najviše u avgustu.
Stručnjaci savetuju biciklistima da imaju zakopčanu zaštitnu kacigu, koja će im spasiti život u slučaju pada sa bicikla i sprečiti povrede glave.
„Koristite štitnike za kolena i laktove kako biste ublažili udarce od pada. Nosite odgovarajuće cipele i proverite da li su pertle pravilno vezane. Obucite adekvatnu odeću – pantalone sa užim nogavicama, majice i jakne koje su uz telo, kako ne bi došlo do zakačinjanja delova garderobe o pedale i druge delove bicikla”, savetuju iz ABS-a.
Bicikl treba da bude ispravan, ručice na upravljaču čvrste i pravilno podešene, a sedište na odgovarajućoj visini – tako da stopala obe noge budu u stanju da dodirnu zemlju. Kočnice moraju da budu ispravne, a pneumatici na točkovima napumpani pod odgovarajućim pritiskom.
Belo svetlo na prednjoj i crveno na zadnjoj strani bicikla moraju biti ispravni i postavljeni na odgovarajuće položaje. Zvonce ili sirena takođe moraju biti ispravni.
„Kada prelazite preko kolovoza, trudite se da se ponašate kao da ste pešak. Pogledajte pažljivo levo, desno, levo. Kada procenite da je bezbedno započnite prelazak, gurajući bicikl pored sebe. Koristite ručne signale da upozorite druge učesnike u saobraćaju ili im date obaveštenje o skretanju i promeni položaja na kolovozu”, savetuju stručnjaci.
U noćnim uslovima i kada je smanjena vidljivost, osim što bicikl mora da bude osvetljen, biciklista treba da ima svetlu i odeću sa retroreflektujućim materijalima. Ako voze bicikl kolovozom, treba da se kreću u širini od najviše jedan metar od desne ivice kolovoza, ali ne uz sam ivičnjak.

Svi bi u menadžere, niko neće u prosvetu
Poražavajuće mali broj studenata koji nameravaju da postanu prosvetni radnici ponavlja se iz godine u godinu. Avetinjski pusti ostaju smerovi fakulteta koji obrazuju nastavnike. Stručnih profesora za fundamentalne opšteobrazovne predmete u preduniverzitetskom školstvu već nema dovoljno, i neće ih ni biti dok na pragu fakulteta ima najmanje budućih brucoša koji žude da steknu visoko obrazovanje da bi se vratili u učionice kako bi neke nove đake opismenili.
Zvuči optimistično kad se kaže da je na Matematičkom fakultetu u Beogradu na smeru nastavnik matematike ove godine konkurisalo duplo više studenata nego lane. Ali u brojkama, realnost izgleda ovako: prošle godine je u ovo doba bilo svega osam kandidata, sada ih je 16, a planirano je 70 brucoša.
Na svim srbističkim katedrama na republičkom nivou očekuje se da će biti popunjeno oko 40 odsto ponuđenih mesta za buduće studente.
– U Novom Sadu, Nišu, Kragujevcu, Beogradu, Kosovskoj Mitrovici, kada se sve sabere, planirano je 441 mesto na budžetu, a ima 186 kandidata. Samo u Beogradu za grupu za srpski jezik i književnost bilo je prijavljeno 34 kandidata na 100 mesta, a za srpsku književnost i jezik 63 na predviđenih 150 mesta. Slično je bilo i prošle godine. Slikovito, ako bismo gledali po poslovičnoj slici čaše vode koja je do pola puna ili prazna, zavisi da li ste optimista ili pesimista, ta čaša je svakako – šuplja – dočarava za „Politiku” prof. dr Slavko Petaković, šef katedre za srpsku književnost s južnoslovenskim književnostima na Filološkom fakultetu Univerziteta u Beogradu.
Jagme za indeks nema ni na Opštoj fizici, smeru Fizičkog fakulteta koji u glavnom gradu upisuju budući nastavnici ovog predmeta. Tu je prijavljen samo – jedan kandidat. Pad broja zainteresovanih se beleži već osam godina, ali do sada nije bila ovako alarmantna situacija. Kako je izjavio dekan, prof. dr Ivan Belča, ovaj brucoš će imati sve predmete, ništa neće biti izbačeno, a sledeći potez je na državi jer ne sme da se dozvoli da se ugasi Opšta fizika, pošto bi u tom slučaju buduće generacije ostale bez nastavnika.
Oskudicu interesovanja za prosvetni poziv potvrđuju i preliminarne rang-liste za upis na Prirodno-matematičkom fakultetu u Novom Sadu. Studije za profesora hemije tu će upisati samo jedan kandidat, a planirano je 20 brucoša. Za buduće nastavnike fizike bilo je ukupno tri kandidata, jedan je pao prijemni, jedan „upao” na samofinansiranje i jedan zavredeo indeks na budžetu, mada je ukupno studenata na ovom smeru moglo biti 25. Za ostala nastavnička zvanja na novosadskom PMF-u zainteresovanost je za mrvicu bolja. Na smeru za profesore matematike ima osam kandidata za 51 budžetsko mesto, dok je za profesore geografije 11 rangiranih, a 40 raspoloživih mesta.
– Mi smo sada u prvom planu kao nacionalna disciplina, a kada smo pokušali da srpski jezik i književnost dobije natpredmetni status, da se uvede na sve fakultete, ta inicijativa ostavljena je da istrune u lavirintima birokratije. Dobili smo deklarativnu podršku i van toga se ništa nije učinilo – ukazuje Petaković.
Njegove reči „prosveta je trenutno na mrtvom vezu, ostavljena je da odumre” i više puta isticane stipendije za studente koji se obrazuju za nedostajuća zanimanja u školama teško da će biti od pomoći. Za ovu godinu dodeljeno ih je samo pet, a novi konkurs uskoro treba da bude raspisan.
– Ne verujem da će to dati velikog efekta, budući da je student potpuno svestan da kad se završi studiranje on ulazi u prosvetu gde su plate takve kakve jesu i, što je veći problem, gde položaj prosvetnog radnika nije dobar – konstatuje ovaj profesor.
Nastavnici tvrde da su nemoćni. Ugled im je srozan. Plate su im ispod republičkog proseka. Učenici to vide i neće da postanu nastavnici. Nastavi li se tako, ne bi čudilo da u dogledno vreme u mnogim školama table budu najpametnije, nastavnici uglavnom nedovoljno stručni, a đaci posledično funkcionalno nepismeni. Hoće li s takvim predznanjem upisivati fakultete?
Da ironija bude veća, najodgovorniji donosioci odluka istrajno tvrde da je obrazovanje prioritet, a unapređivanje kvaliteta obrazovanja strateški cilj. U prvom planu je digitalizacija, a vraćanje dostojanstva prosvetnom esnafu ostaje na marginama. Šta uraditi da se pomak nabolje vidi ubrzo, da se ne čeka deset godina?
– Prvi korak mogu biti stipendije, ali to nije rešenje. Drugi je povećanje plata. Treći, rešavanje statusa prosvetnog radnika, zaštita od pritisaka i sprečavanje nasilja kojima je izložen, kao i prevencija nasilja u bilo kom obliku u školama. To se mora sistemski rešiti vrlo rigidnim kažnjavanjem. Nastavnik mora imati ugled u društvu, a primer i uzor za to treba da budu oni koji istupaju u javnom prostoru. Kada okruženje bude podsticajno tako da đaci u velikom broju upisuju nastavničke smerove i konkurencija će biti veća i najbolji će ulaziti u učionice. Svi ovi koraci su povezani, ne može da se ispuni samo jedan – smatra Petaković.
Medijski prostor, portali naročito, obiluju svakojakim jezičkim pogreškama, lektori su desetkovani, zvanična saopštenja državnog vrha, pa i Ministarstva prosvete, neretko su ugledni primeri grešaka, počevši od pravopisnih. Ako bi, recimo, bar državne institucije koje već imaju službe za odnose s javnošću obavezno morale da uposle profesore srpskog jezika kao lektore, da li bi i to doprinelo pravilnijoj upotrebi srpskog jezika, podsticajnom okruženju i većem interesovanju za studije srpskog jezika?
– To bi bio kulturni uticaj iznutra koji je najbitniji i koji bi menjao ovo društvo. Kad učenik vidi da uopšte nije važno kako govorite, kako pišete, on prihvata taj model. Kada bi u institucije koje se obraćaju javnosti ušli profesori srpskog jezika i književnosti to bi oblikovalo javni izraz, onda bi i đaci i svi građani imali orijentir šta je poželjno, društveno prihvatljivo i važno. Deca nemaju signal iz okruženja koji im kaže da je bitan način izražavanja, poznavanje svog jezika. Ne čitaju kao pre, a uticaj elektronskih medija je ogroman. Navikli su na kratke poruke koje su ekspresivno svedene. Bogatim jezikom možete da izrazite svoju psihološku slojevitost, tanane emocije, nijanse u raspoloženjima, bogatstvo svoga bića. Što vam je jezik siromašniji, teže možete da komunicirate s drugima. Pitanje je da li siromašenje jezika korespondira s osiromašenjem potrebe da se razgovara s drugim čovekom, jer se komunicira kratkim porukama, emotikonima, sažetim mejlovima, frazama, rečeničnim sklopovima koji su klišei. Nisam siguran da problem u komunikaciji dece nije povezan sa siromaštvom jezika, a ono sa iščezavanjem potrebe da se zaista komunicira s drugom osobom – zaključuje šef katedre za srpsku književnost.

Rubljov izborio četvrtfinale Vimbldona, protivnik Đoković ako pobedi Hurkača
Ruski teniser Andrej Rubljov plasirao se u četvrtfinale Vimbldona, pošto je danas u osmini finala savladao Aleksandra Bublika iz Kazahstana rezultatom 7:5, 6:3, 6:7 (6:8), 6:7 (5:7), 6:4.
Meč je trajao tri sata i 20 minuta. Ovo je bio šesti međusobni duel ruskog i kazahstanskog tenisera, a četvrti trijumf Rubljova.
Rubljov će u četvrtfinalu igrati sa pobednikom meča između Srbina Novaka Đokovića i Poljaka Huberta Hurkača, koji je na programu kasnije večeras.
Plasman u četvrtfinale Vimbldona izborio je još jedan ruski teniser Roman Safiulin, koji je pobedio Kanađanina Denisa Šapovalova 3:6, 6:3, 6:1, 6:3. On će u četvrtfinalu igrati sa pobednikom meča između Italijana Janika Sinera i Danijela Elahija Galana iz Kolumbije.

Tražio sam razlog za pokret
Nakon gostovanja u Vašingtonu, Njujorku, Bostonu i Budimpešti, Tim Rašton, koreograf i umetnički direktor Danskog plesnog teatra, stiže sa svojom trupom početkom narednog meseca u našu prestonicu. Biće to jedinstvena prilika da na 10. Beogradskom festivalu igre,6. aprila u Madlenijanumu, vidimo Raštonovu koreografiju „Ljubavne pesme”, nastalu po muzici sačinjenoj od poznatih džez klasika,u interpretaciji Karoline Henderson. Deset igrača dočaraće kako izgleda poslednji poziv na ples onih koji se vole, u trenutku kada se noć preliva u zoru. Školovan u Kraljevskoj baletskoj školi u Londonu, Tim Rašton je igračku karijeru gradio uSadlers vels baletu, potom u Nemačkoj, Švedskoj i na kraju u Kraljevskom danskom baletu.Umetnički direktor Danskog plesnog teatra postao je 2001.i učinio da ova trupa postanejedna od glavnih snaga savremene igre u toj zemlji. Rašton je do sada postavio više od tridesetak koreografija, za koje je osvajao nagrade. Tako je prošle godine upravo za „Ljubavne pesme” dobio Revmertpriznanje, prestižnu dansku pozorišnu nagradu.Naš sagovornik ima i zvanje člana reda Britanskog kraljevstva za zasluge iz oblasti umetničke igre.
Kako je nastao balet „Ljubavne pesme”,zašto je u njegovoj osnovi džez i da li ste se plašili moguće patetike, jer ljubav je škakljiva tema? 
Bilo je zabavno i lako postavljati „Ljubavne pesme”, zbog sjajne muzike i muzičara. Nakon mnogo godina bavljenja ozbiljnim produkcijama, želeo sam da napravim nešto prihvatljivije, bez obzira što sam znao da ovaj balet može doneti diskontinuitet u kolažu mojih radova. Hteo sam da stvorim nešto jednostavno, uživam da se poigravam klišeima, jer sam odrastao u strogom baletskom okruženju. Balet vam oduzima detinjstvo i tera na veliku disciplinu, zato pobune i prepuštanje novim izazovima nisu retkost. Zašto baš džez? Zato što je džez moćan jezik i omogućuje da se razigrate na sceni. Ljubav kao tema umetničkog dela može lako da sklizne u patetiku, ali ipak sve zavisi od načina na koji se bavite njom. Vaša publika će videti jedno romantično, a ne patetično delo.
Kako vam danas izgledaju dani učenja u Kraljevskoj baletskoj školi u Kovent gardenu u Londonu, uz Frederika Eštona ili Keneta Mekmilana i ko je na vas najviše uticao tada, a ko sada ? 
Klasičan balet je nešto iz čega sam potekao i otuda neminovan uticaj klasične estetike u mojim delima. Ipak, ta stroga baletska edukacija je danas samo oslonac. Bilo je teško odučiti telo i oči od klasične igre, ali je istovremeno moja ljubav i strast prema savremenom izrazu bivala jača. Teško je reći koji koreograf je za mene bio presudan, od svakog sam usvajao po nešto. Inspirišu me i igrači poput Nikolaja Hubea koji je i umetnički direktor Danskog kraljevskog baleta, ali nisam imao prilike da sa njim lično radim. Družim se i sa piscima, vizuelnim umetnicima i muzičarima, recimo voleo bih da sarađujem sa čuvenom pijanistkinjom Martom Argerič.
Profesija koreografa je zahtevala samopouzdanje i ono neuhvatljivo zrno talenta koje se ne da naučiti, kako ste pronašli svoje mesto u savremenom baletu?
Kada sam bio mlađi, voleo sam izazove klasike. Sadržaj nije bio nešto što me zanimalo, već je to pre bila tehnička perfekcija, savršenstvo pokreta i linija. Ali sa godinama je sadržaj počeo sve više da me privlači, razlog zašto nešto radim i sa kim radim, počeo sam da tražim dubinu, povod i razlog za pokret. U početku sam želeo samo da napravim eksperiment i usmerim moju umetničku energiju. Nisam tada znao da će me to voditi dotle da postanem profesionalni koreograf. Niti sam pretpostavljao da ću u tome biti uspešan i danas sam zbunjen pred uspehom mojih predstava. 
Danski plesni teatar pre 12 godina kada ste došli na njegovo čelo nije imao zavidnu reputaciju, kažu da ste ga transformisali, kako ste to uspeli? 
Kada sam 2001. postao umetnički direktor Danskog plesnog teatra znao sam da ima ogroman potencijal, ali i da je trupa izgubila viziju i veru u sebe. Jedna stvar je to što uživam da pomažem umetnicima i služim njihovom kreativnom procesu, ali je činjenica da je taj proces neizvestani slabo vidljiv. Ipak, odlučio sam se na taj put. Vodio sam kompaniju korak po korak do uspeha, a danas su brojna gostovanjai priznanja velika potvrda zajedničkog ulaganja. Sada je lako ići dalje.

Vreme je da promenimo cipele
Jorgovanka Tabaković, guverner Narodne banke Srbije, zatražila je promenu ekonomske politike oslonjene na sektor usluga, koja daje ekonomski rast samo u vreme opšte ekspanzije svetske ekonomije. To su bile cipele samo za lepo vreme. Sada ih svi moramo promeniti, jer pada kiša, rekla je drugog dana dvadesetog ,,Biznis foruma” na Kopaoniku koji se ove godine bavi reindustrijalizacijom Srbije.
– Tražimo najbolja rešenja od najboljih, za najveći broj građana i društvo – dodala je. Guverner je i ovom prilikom poručila da želi da sarađuje sa svima. Bez arogancije.
– Do sada vođene politike u ključnim oblastima trajno su poražene – bila je izričita Tabaković. – Neke su dobre, ali su samo mrtvo slovo na papiru, a u nekim važnim oblastima života još ih nema. To što trajemo rezultat je nagona za samoodržanje.
Model rasta nacionalne privrede u doba opšte ekspanzije svetske ekonomije do 2008, izvor je naših ekonomskih muka u ovo krizno vreme i bankarskih nenaplativih potraživanja, kazala je. Građevinska industrija, promet nekretnina i trgovina davali su veliki doprinos rastu bruto domaćeg proizvoda. Sa ulaskom u krizu, postale su veoma ranjive, sa najvećim udelom u problematičnim bankarskim kreditima.
U to vreme novac od prodaje preduzeća mnogo se manje ulagao u izgradnju, nego u održavanje puteva. Izgradnje i kupovine stanova je bilo dok je bilo kredita. Dok je bilo para za plate i penzije od privatizacije, stranih investicija i kredita, trgovina je cvetala.
– Neophodna nam je ravnoteža između potrošnje, ekonomskog rasta i produktivnosti rada – poručila je Jorgovanka Tabaković. – To je istovremeno uslov da se državne finansije dovedu u red. Trošenje u privredi bez rasta nije održivo. Uzrok sadašnje krize je raspad mehanizma kontrole, pre svega NBS, i drobljenje svih oblika vlasti između raznih lobija.
Loše sprovedena reforma i pogrešni ekonomski potezi gurnuli su građane u nezaposlenost i bedu, smatra Tabaković. Ekonomske vlasti moraju da predviđaju i sprečavaju krizu i podstiču privredni rast. Odgovornost za ekonomsku politiku mora da se deli između naučnika koji sugerišu rešenja i politike koja ih sprovodi.
– Svima se broje samo rezultati. Mere koje smo preduzimali na jačanju makroekonomske i finansijske stabilnosti donose pad kamata na tržištu novca, stabilizovan je kurs. Preduzete mere NBS od septembra prošle godine smanjile su inflatorni pritisak. Inflacije u novembru nije bilo, u decembru je bila minus 0,4, u januaru 0,6, a u februaru 0,5 odsto – rekla je guverner.

Fijat 500-L sa sedam sedišta do kraja jula
Kopaonik – „Fijat automobili Srbije” počeće do kraja maja da proizvodi novi model „fijat 500-L” sa sedam sedišta, a na srpskom i evropskom tržištu nova verzija tog automobila pojaviće se do kraja jula, izjavio je Tanjugu generalni direktor FAS-a, Antonio Ćezare Ferara.
Novi model, nazvan „fijat 500-XL”, proizvodiće se u dve verzije, rekao je Ferara na Kopaonik biznis forumu. On je kazao da je još rano govoriti o ceni po kojoj će se novo vozilo prodavati, kao i da je reč o specifičnom segmentu tržišta automobila.
Ferara je izrazio očekivanje da će taj automobil učestvovati sa oko 10 odsto u ukupnoj prodaji „fijata 500-L”, koji se ekskluzivno proizvodi u kragujevačkoj fabrici. On je kazao da će FAS ove godine izvesti 99 odsto proizvedenih automobila, i to između 110.000 i 180.000 komada, a tačan broj će zavisiti od zahteva tržišta.
Na pitanje da li FAS planira proizvodnju u Kragujevcu još nekog novog modela u narednom periodu, Ferara nije isključio tu mogućnost, ističući da „Fijatova” fabrika u Kragujevcu radi punom parom i da za sada nema vremena da razmišlja o novim modelima.

Bajatović: Gradnja Južnog toka u Srbiji do kraja godine
KOPAONIK –Generalni direktor Srbijagasa Dušan Bajatović izjavio je danas da će do kraja godine početi gradnja gasovoda Južni tok u Srbiji.
On je na Kopaonik biznis forumu precizirao da će do kraja marta biti završen idejni projekat za Južni tok, do kraja juna glavni projekat, a da će do kraja godine početi prava gradnja. 
„Biće posla za domaće kompanije u vrednosti od 600 do 800 miliona evra, koje bi radile kao partneri i izvođači. Po dogovoru sa Rusima domaći izvođači će biti angažovani u svim poslovima na Juznom toku za koje su osposobljeni”, kazao je Bajatović.
Deonica gasovoda Južni tok kroz Srbiju vredna je 1,7 milijardi evra, a taj projekat realizuje preduzheće Južni tok Srbija, u kojem ruski Gasprom ima 51 odsto, a Srbijagas 49 procenata. Juzni tok će dopremati ruski gas cevima ispod Crnog mora do kupaca u jugoistočnoj Evropi i EU.
Generalni direktor Srbijagasa kazao je i da druge države energiju koriste kao sredstvo razvojne politike, dok je Srbija najviše koristi kao instrument socijalne politike. 
„Zalažem se da se takva politika u potpunosti promeni”, istakao je Bajatović.
On je dodao da Srbija sada ima jednu od najboljih cena gasa u Evropi i da je pitanje u kojoj meri je sposobna i voljna da tu prednost iskoristi, ne samo za socijaln mir, nego i za društveni razvoj.
Prema raspoloživim podacima, Srbije će, prema novom višegodišnjem ugovoru, ruski gas plaćati oko 370 dolara za 1.000 kubnih metara.
Bajatović je kazao da će Južni tok i razvoj gasne infrastrukture u Srbiji omogućiti unapređivanje energetske efikasnosti, smanjenje emisije ugljen-dioksida, podsticanje razvoja i korišćenje obnovljivih izvora energije. 
„Sadašnje ulaganje u prirodni gas stvara platformu za budućnost bez ograničavanja finalne strukture. Zato je prirodni gas energetska opcija sa nultim rizikom”, ocenio je on.
Bajatović je kazao i da se Srbija formalno i suštinski uključila u ključne međunarodne energetske projekte, gradeći tako sopstvenu konkurentsku prednost i nove geostrateške pozicije u regionu.

Železnice oglasile prodaju 103 automobila
„Železnice Srbije” raspisale su tender za prodaju 103 službena automobila, a u međuvremenu su oduzeta još 23 luksuzna vozila koja su parkirana na poseban plac i ograđena žicom.
 – To nije kraj. I dalje popisujemo vozila u svim ispostavama preduzeća. Ovo se odnosi samo na Beograd. Tto tek treba da uradimo i za druge gradove – rekao je juče Dragoljub Simonović, direktor „Železnica Srbije” i dodao da će umesto tih automobila biti kupljeni kombiji za prevoz radnika.
Simonović je istakao da se trenutno pregovara sa nekoliko firmi za nabavku sistema za praćenje automobila na terenu i kretanje radnika. – Potrudićemo se da sve vitalne funkcije „železnice” stavimo pod video nadzor. Počeli smo od naše direkcije, a potom slede i drugi gradovi – rekao je Simonović.
On je dodao da će u samom startu to biti velika investicija, ali da će se na kraju isplatiti.
Kada je došao na čelo ovog javnog preduzeća, koje važi za najvećeg gubitaša i koje beleži minus od devet milijardi dinara, došao je do računice da je za benzin prošle godine potrošeno 100 miliona dinara i da potrošnju goriva niko nije kontrolisao.
Službene automobile su koristili pomoćnici direktora, njihovi zamenici, šefovi kabineta, savetnici, sekretarice… Pojedini vozači su, prema rečima Simonovića, imali običaj da u toku radnog vremena stave taksi table na službena kola i taksiraju. Dok su, kako se požalio novinarima, neke automobile koristili ljudi koji uopšte nisu zaposleni u „Železnicama”. Utvrđeno je takođe da su bez tendera obavljane sve popravke i nabavljani delovi u vrednosti od 53 miliona dinara.
 Zbog svega toga Simonović je dao nalog da se nekim zaposlenima ukinu službeni automobili i da se 103 vozila da na licitaciju za prodaju.
U protekla dva meseca, od kada je on na čelu „Železnica”, kako je nedavno rekao, samo na gorivu za službena vozila njegovog kabineta ušteđeno je oko 6,6 miliona dinara.
– Vozila su za sada parkirana. Niko nema pravo da ih vozika tokom vikenda ako nije u službene svrhe. Zato su 23 najluksuznija automobila parkirana na plac ograđen žicom – naglasio je Simonović.
Za višak radne snage, među kojima su i vozači, već je dao nalog da se prebace u radionice, u skladu sa školskom spremom koju poseduju, ali zato traži bravare, tehničare i varioce.

Tabaković: NBS i vlada se neće takmičiti
KOPAONIK – Guverner Narodne banke Srbije Jorgovanka Tabaković izjavila je danas da, dok je ona na čelu centralne banke, neće biti takmičenja između monetarne i izvršne vlasti, već će one raditi koordinisano uz jasno razgraničene nadležnosti.
„Takav odnos između vlade i NBS je istorija dok sam ja guverner”, naglasila je Tabaković na Kopaoinik biznis forumu.
Ona je kao pozitivne efekte mera monetarne i fiskalne politike u proteklom periodu izdvojila pad inflatornih pritisaka u protekla četiri meseca, pad inflacionih očekivanja finansijskog sektora i privrede, stabilizaciju kursa dinara od septembra 2012. godine, kao i pad premije rizika zemlje.
Takođe, pozitivni efekti su pad kamata na trezorske zapise, kako kratkoročne tako i dugoročne, pad kamata na domaćem novčanom tržištu, kao i pad kamata na dinarske kredite privredi sa 17,6 odsto u avgustu lane, na 14,5 odsto u januaru ove godine, rekla je Tabaković.
Prema njenim rečima, kako će banka proceniti određenog klijenta i koliku će kamatu na kredit on imati, neće određivati NBS, jer je i zakon i teorija i praksa obavezuju da se drži instrumenata monetarne politike, među kojima je i referentna kamatna stopa.
Tabaković je napomenula i da se model ekonomskog rasta od pre krize, odnosno 2008. godine, pokazao kao izvor slabosti u periodu posle krize i doveo je do visokog učešća problematičnih kredita u pojedinim privrednim granama.

Odbrana traži slobodu za Sretena Lukića
U nastavku žalbene rasprave u predmetu „kosovska petorka”, odbrana generala MUP-a Srbije Sretena Lukića (58) zatražila je juče da ga Haški tribunal oslobodi krivice za progon Albanaca na Kosovu 1999, zbog čega je prvostepeno osuđen na 22 godine zatvora.
Lukićevi branioci Branko Lukić i Dragan Ivetić naglasili su da je prvostepena presuda zasnovana na velikom broju grešaka i da ne može da opstane, jer pravda tako neće biti zadovoljena. Odbrana je tvrdila da je Lukić, kao načelnik štaba MUP-a Srbije na Kosovu, radio u skladu sa svojim zakonskim ovlašćenjima, ali da nije imao efektivnu komandu i kontrolu nad policijskim snagama. Branioci Lukić i Ivetić negirali su i nalaz prvostepenog sudskog veća da je optuženi Lukić bio važan učesnik u udruženom zločinačkom poduhvatu, čiji je cilj bio progon albanskog stanovništva sa Kosova.
Advokat Ivetić citirao je oslobađajuću presudu koju je tribunal nedavno izrekao hrvatskom generalu Gotovini, poništavajući prvostepenu presudu od 27 godina zatvora zbog progona srpskog stanovništva iz Kninske krajine 1995. Žalbeno veće je presudilo da je razumno objašnjenje moglo biti i da su Gotovina i predsednik Tuđman planirali da zakonito sklone civile iz ratne zone radi njihove bezbednosti. Branilac je ocenio da se isti aršin može primeniti i na pokrete albanskog stanovništva na Kosovu 1999. u okolnostima bombardovanja NATO-a i sukoba snaga bezbednosti sa OVK.
Branilac Ivetić rekao je i da nije dokazano da je Lukić ikada imao nameru da prisilno premesti i deportuje Albance sa Kosova i da za dokazivanje te namere nije dovoljno to što je on znao za „nepotvrđene zločine”. „Dokazi pokazuju suprotno – general Lukić nastojao je da primeni zakon, a ne da počini zločine, suočen sa terorističkom pobunom, bombardovanjem NATO-a i uz ograničena ovlašćenja koja je imao”, naznačio je Lukićev advokat.
Odbrana je tvrdila da su policijskim akcijama na Kosovu 1998–1999. komandovali pomoćnici ministra unutrašnjih poslova Vlastimir Đorđević i Obrad Stevanović, a ne Lukić. Zbog zločina na Kosovu, tribunal je generala Đorđevića nepravosnažno osudio na 27 godina zatvora, a žalbeni postupak je u toku.
Lukić, po rečima branioca, „nije bio blizak” sa (tadašnjim predsednikom SRJ) Slobodanom Miloševićem i ministrom unutrašnjih poslova Srbije Vlajkom Stojiljkovićem, „niti su mu oni verovali”.
Osvrćući se na nalaz iz prvostepene presude da je cilj pomeranja stanovništva bilo zadržavanje srpske kontrole nad Kosovom, branilac Ivetić je naglasio da je zaštita suvereniteta SRJ „legitimni interes države” i „ustavna obaveza”.
Žalbena rasprava biće okončana danas, kada će i osuđeni policijski, vojni i politički funkcioneri imati priliku da se obrate sudijama.

Lažni Rembrant vredi hiljadu evra
Slika „Portret oca”, koju je policija našla u Mačvanskoj Mitrovici nije delo čuvenog Rembranta, već je običan falsifikat vredan ne više od 1.000 evra, tvrdi Nikola Kusovac, bivši kustos Narodnog muzeja.
Prava slika, dodaje Kusovac, nalazi se u Zemaljskom muzeju Tirola, u Insbruku i vredna je oko 15.000.000 dolara.Ona ima zvaničan sertifikat Rembrantovog muzeja iz Amsterdama i po dimenzijama se razlikuje od novosadske.
„Na našim prostorima nema nijedne originalne Rembrantove slike, sve su falsifikati. Ja sam tu sliku koja je nedavno nađena veštačio kada je prvi put ukradena, pre 20 godina. Jedan mladić bio je u muzeju sa svojom devojkom, učenicom neke umetničke škole i njoj se dopala ta slika. Krađa nije bila iz interesa, već iz ljubavi. Momak je sliku stavio pod kaput jer je niko nije čuvao. Tada je sud tražio da procenim koliko vredi Rembrantova slika”, kaže Nikola Kusovac.
On ističe da je još onda rekao da ta slika nije original. Advokat optuženog mladića skupio je dokumentaciju i poslao je u Amsterdam gde postoji katalog Rembrantovih radova. Kusovac objašnjava da se ne priznaje slika ukoliko nije u tom katalogu. Još tada je, prema njegovim rečima, utvrđeno da je „Portret oca” falsifikat, pa je momak odgovarao za mnogo manju krađu. Kusovac tvrdi da je utvrđeno da je reč o lažnoj slici, kao i da postoji sudska presuda kojom je onaj mladić osuđen za krađu falsifikata slike.
„Od nekog muzeja može se tražiti dozvola za izradu kopije neke slike, ali je uslov da se razlikuju u dimenzijama. Na Carskoj akademiji u Beču u 19. veku nije bilo moguće diplomirati ako ne uradite kopiju nekog velikog majstora. To je bila obaveza i tako su budući slikari ocenjivani.
Cene slika variraju. Na primer, sve Pikasove slike promene vlasnika 500 ili 600 puta godišnje, a Rembrant se proda jednom u 10 godina. Svaki kvadratni centimetar se plaća i mnogo faktora utiče na cenu.
------------------------------------------------------------------------
Slika ponovo na adresi
„Portret oca” ukraden 2006, vraćen je juče Muzeju Novog Sada. Zamenik načelnika novosadske policije Stevan Krstić uručio ga je gradonačelniku Novog Sada Milošu Vučeviću a on je u ime grada i Novosađana zahvalio svim pripadnicima MUP-a koji su učestvovali u traganju i rekao da se nada da će policija uspeti da Muzeju grada Novog Sada vrati i ostale ukradene slike. Stevan Krstić je dodao da se akcija nastavlja. Direktorka muzeja Vesna Jovičić najavila je da će slika biti ponovo izložena.

General Dikić: Uhapsiću i brata ako je kriminalac
General Bratislav Dikić, komandant Žandarmerije, rekao je za „Politiku” da nije bio obavešten da se protiv njegovog brata i još trojice pripadnika ove specijalne policijske jedinice u Nišu vodi istraga zbog sumnje da su umešani u nezakonite radnje. On je napomenuo da je naredio načelniku Odeljenja za bezbednost i zakonitost da preduzme sve mere i ispita da li ima informacija i osnova za sumnju da su oni počinili krivična dela. Dikić je naglasio da će odgovarati svako za koga se dokaže da se bavi nezakonitim radnjama.
– Bez obzira da li je to moj brat ili ne ili bilo koji drugi pripadnik Žandarmerije, oni su dužni da se pridržavaju zakona i ako su počinili bilo koje krivično delo, ja ću ih uhapsiti i privesti pravdi. Drugo, u Nišu postoji komandant odreda Žandarmerije, kako mogu ja da budem odgovoran? Ako on ima neku odgovornost u svemu, i on će odgovarati. Nema povlašćenih, nema ljudi iznad zakona, uhapsićemo svakoga ko je počinio krivično delo – tvrdi Dikić.
Povodom jučerašnjih napisa pojedinih medija da vrh MUP-a strahuje od moguće pobune Žandarmerije zbog istrage protiv njenih pripadnika, Dikić kaže:
– Žandarmerija obavlja zadatke profesionalno, u skladu sa zakonom i sigurno da ne sprema nikakvu pobunu, već će i dalje nastaviti da brine o bezbednosti građana, kao i do sada. Ne razumem kakvu pobunu, to je opet nečija mašta – smatra Dikić.
Upitan da li je tačno da određeni pripadnici Žandarmerije prete pojedinim načelnicima u MUP-u i inspektorima koji vode istragu celog slučaja, zbog čega im je pojačano obezbeđenje, Dikić kaže da stoji na raspolaganju da se utvrdi ko kome preti.
– Ljudski odnosi u MUP-u su jasni, moraju da budu profesionalni, kolegijalni, ne može niko nikome da preti, svi moraju da izvršavaju svoje zadatke u skladu sa zakonom i da poštuju jedni druge. Pretnje i opasnost od Žandarmerije ne postoje ni prema ljudima u MUP-u, ni prema građanima Srbije – kaže naš sagovornik.
Dikić negira i spekulacije da postoji sukob između njega i Milorada Veljovića, direktora policije, koji, kako su pojedini mediji preneli navodno već godinu dana hoće da Bratislava Dikića smeni sa mesta komandanta Žandarmerije.
Služba unutrašnje kontrole (SUK) MUP-a Srbije, podsetimo, vodi istragu protiv Dragana Dikića, kao i protiv još trojice pripadnika ove specijalne policijske jedinice niškog odreda, za koje postoji sumnja da su umešani u reketiranje, zelenašenje, ucenjivanje…
Dragan Dikić je pripadnik policije više od 20 godina. U Žandarmeriji je zaposlen od 2003. godine, a u niškom odredu radi u obaveštajnom odseku, kao oficir za obaveštajne poslove.
Tokom jučerašnjeg razgovora sa komandantom Žandarmerije on nam je kazao da će, ukoliko dobije odobrenje, zakazati konferenciju za novinare na koju će pozvati vrh MUP-a Srbije, direktora policije, načelnika Uprave kriminalističke policije i SUK-a, kako bi se razjasnile sve nedoumice.
--------------------------------------------------------------------
Imam najviše ocene
– Na ovim poslovima radim 23 godine i profesionalno izvršavam sve svoje zadatke. Imam najviše ocene u radu i nikada nisam bio u sukobu ni sa jednim starešinom ni kolegom. Tako ni sa direktorom policije nisam u sukobu. On mi je starešina, ja izvršavam sve njegove naredbe u skladu sa zakonom. Imam profesionalan odnos i prema njemu i prema ostalima – tvrdi Dikić.

Devet godina od masovnog nasilja nad kosovskim Srbima
BEOGRAD –U nedelju, 17. marta navršava se devet godina od izbijanja najvećih etnički motivisanih napada na Srbe na Kosovu i njihovu kulturnu i versku baštinu od dolaska međunarodnih snaga.
U masovnim napadima na srpska naselja i verske objekte, koji su trajali dva dana, stradalo je 19 civila - 11 Albanaca i osam Srba, a više od 900 osoba je povređeno, među kojima i pripadnici međunarodne i kosovske policije. Napadi su zaustavljeni tek žustrim reagovanjem američkih jedinica u sastavu Kfora.
Uništeno je ili oštećeno oko 800 kuća, kao i 35 pravoslavnih crkava i manastira, a nekoliko hiljada Srba pobeglo je iz svojih kuća.
Za izazivanje i učestvovanje u martovskom nasilju osumnjičeno je nekoliko desetina hiljada ljudi, ali je, uglavnom prekršajnim kaznama, kažnjeno 266 osoba.
Povodom obeležavanja godišnjice napada Kancelarija za Kosovo i Metohiju organizovaće različite manifestacije u više gradova u Srbiji, kao i u inostranstvu.
Sve akcije održaće se pod sloganom „Zločin bez kazne”. U Prištini će u nedelju u Crkvi Svetog Nikole biti služena liturgija i održan pomen nastradalim u martovskom pogromu.
Liturgiju će služiti vladika raško-prizrenski Teodosije, a prisutnima će se obratiti direktor Kancelarije za Kosovo i Metohiju Aleksandar Vulin.
U Kosovskoj Mitrovici biće organizovana i akademija „Zločin bez kazne. Pesmom protiv zveri”. U programu će učestvovati pesnici iz Srbije, Republike Srpske i Crne Gore, a specijalni gost biće pevačica Marija Šerifović.
Biće organizovana i izložba fotografija „Zločin bez kazne. Pogrom 17-18. mart 2004. Kosovo i Metohija”.

Na prelazu Gradina, na izlazu iz Srbije, čeka se četiri sata
Prema informacijama uprave granične policije u 17.15 časova, putnička vozila čekaju četiri sata na graničnom prelazu Gradina, na izlazu iz Srbije a na Preševu, na izlazu iz zemlje, putnička vozila i autobusi š zadržavaju 35 minuta, navode iz Auto-moto saveza Srbije (AMSS).
Teretna vozila najduže čekaju na Batrovcima, na izlazu iz Srbije i to dva sata dok se na prelazu Horgoš i Šid, na izlazu iz Srbije, zadržavaju 90 minuta.
Na ostalim graničnim prelazima nema dužih zadržavanja za sve kategorije vozila, prenose iz AMSS-a.

Tesla i Karađorđevići
Dr Oliver Subotić*
Dok sam iščitavao primarne izvore za potrebe pisanja knjige „Tesla: Duhovni lik”, imao sam prilike da se lično uverim u ono što su gotovo svi Teslini biografi u manjoj ili većoj meri uočili u njegovoj ličnosti, a to su izrazite „oscilacije” (neretko i protivrečnosti) u raznim temama. Ipak, primetio sam da postoji nekoliko tema u kojima, slikovito rečeno, ne postoje „sinusoide” i izražene „amplitude”, već isključivo „linearna funkcija”. Jedna od tih retkih tema gde Tesla pokazuje jasnu konstantu u stavovima je odnos prema srpstvu, Kraljevini Jugoslaviji i Kraljevskom domu Karađorđevića.
Nikola Tesla je tokom američkog perioda svog života postao izrazit kosmopolita, ostavši istovremeno srpski patriota. Tokom američkog perioda se formirao i kao ubeđeni srpsko-jugoslovenski monarhista, te je poput većine srpskih intelektualaca tog vremena vatreno podržavao koncept Kraljevine Jugoslavije i bio veliki poštovalac kraljevske loze Karađorđević. To poštovanje se već može uočiti u dostupnim dokumentima iz perioda Prvog svetskog rata, kada on izražava divljenje podvizima srpske vojske predvođene svojim nezaboravnim voždom, kraljem Petrom Prvim Oslobodiocem. Tako, povodom inicijative jeromonaha Nikolaja Velimirovića iz 1915. godine, da zajedno sa Mihajlom Pupinom i Pajom Radosavljevićem potpiše „Vidovdanski proglas” i pozove Srbe u SAD da pomognu svojim sunarodnicima na Balkanu, Tesla iznosi stav da bi taj apel američki Srbi najpre poslušali ako bi ga potpisala dva srpska kralja: Petar Karađorđević i Nikola Petrović.
Ličnost u kraljevskoj lozi Karađorđević, koju je Tesla posebno izdvajao, bio je kralj Aleksandar, koji ga je odlikovao Ordenom Jugoslovenske krune prvog stepena 1931. godine. Kralja Aleksandra je doživljavao kao vladara koji je uspeo da napravi snažnu državu (Kraljevinu Jugoslaviju) i ujedini tri balkanska naroda (Srbe, Hrvate i Slovence). U svom posmrtnom slovu Kralju Mučeniku, objavljenom 1934. godine u „Njujork tajmsu”, Tesla ovako zbori: „Poput Vašingtona, bio je sposoban i neustrašiv general koji je oslobodio svoju zemlju od ugnjetavanja; poput Linkolna bio je mudar i patriotski vođa koji je pretrpeo mučeništvo.” Tesla je, pritom, verovao da će mučenička krv kralja Aleksandra definitivno ujediniti narode Kraljevine Jugoslavije (što se, kao što je dobro poznato, nije desilo). Sa druge strane, strahovao je za jedinstvo mlade države, zbog čega je javno podsetio sve Hrvate i Slovence na činjenicu da je njihova sloboda kupljena cenom srpske krvi u Prvom svetskom ratu. Kralj Aleksandar je za Teslu bio i ostao ličnost koja zaslužuje da bude na „pijedestalu srpskih velikana” – pišući pozdravno pismo Srbima u Geriju (Indijana, SAD) uoči Drugog svetskog rata, on za kralja Aleksandra koristi epitete „Veliki” i „Mučenik”.
Kada je reč o kralju Petru Drugom Karađorđeviću, Tesla i prema njemu pokazuje odnos dubokog poštovanja i izrazite odanosti, približan onome koji je ukazivao kralju Aleksandru. U jednom pismu iz 1938. godine upućenom inženjeru Slavku Bokšanu, Tesla kralja Petra Drugog naziva „mladim orlićem iz gnezda velikog orla”, a Srbe u SAD javno poziva da budu odani mladom monarhu, koga naziva „zenicom u oku naroda”. On kralja Petra Drugog veliča u nekoliko javnih objava u SAD želeći mu mnoga leta. Na koncu, poslednji Teslin izlazak u javnost – tačno pola godine pred smrt – bio je osmog jula 1942. godine u hotelu „Njujorker”. On tada, već prilično ugroženog zdravlja, izlazi u pratnji svog sestrića, diplomate Save Kosanovića, da pozdravi kralja Petra Drugog. Mladi kralj je u to vreme bio u poseti SAD, sa ciljem da od predsednika Ruzvelta izmoli vojnu pomoć za generala Dragoljuba Mihailovića (koga je Tesla, po rečima čuvenog američkog istraživača Lelanda Andersona, smatrao za „simbol drevne srpske borbe za krst časni i slobodu zlatnu”). „Hrvatski glas” izveštava o susretu mladog monarha i Tesle, navodeći kako je genijalni pronalazač rekao da mu je kralj svojom posetom učinio najveću čast i da će mu to biti „najmilija uspomena”. Svoj uvodni govor kralju Petru Drugom Tesla je završio rečima: „Veličanstvo, Bog Vas blagoslovio!”. Prema Kraljevim memoarima, obojica su tokom rastanka plakala, a Tesla ga je otpratio podsećanjem na zaveštanje kralja Aleksandra: da čuva jedinstvo naroda Kraljevine.
Važno je ovom prilikom istaći da je Tesli bila apsolutna strana bilo kakva ideja Jugoslavije bez srpske krune na njenom čelu – ostao je odan kralju Petru Drugom Karađorđeviću i pored stalnih ubeđivanja okoline da pređe na stranu Tita i njegovih komunista, koji su se od samog početka rata spremali za revolucionarni prevrat i nasilno preuzimanje vlasti. O čvrstom Teslinom stavu prilično argumentovano piše Margaret Čejni, pozivajući se na hrvatskog profesora Bogdana Radicu, diplomatu Kraljevine Jugoslavije u SAD, koji je tokom rata prešao na Titovu stranu. Iz njene studije saznajemo da je Sava Kosanović bezuspešno pokušavao da privoli svog genijalnog ujaka da se od kralja okrene ka Titu. O svemu navedenom u svojim memoarima svedoči i Konstantin Fotić, ambasador Kraljevine Jugoslavije u SAD, koji navodi da je svaki pokušaj da se od Nikole Tesle izvuče bilo kakva poruka protiv Kralja Petra Drugog bila bezuspešna. Teslina odanost srpskoj kruni bila je do kraja života održana besprekorno.
Da li bi Tesla, da je danas među nama, od „linearne funkcije” skrenuo kao „sinusoidi” u navedenim temama? To je već domen pretpostavki. A ono što možemo pretpostaviti jeste da bi zbog gorkog iskustva Jasenovca, Jadovna i, na kraju, „Oluje” imao krajnje rezervisan stav prema nekoj novoj jugoslovenskoj ideji. Možemo slobodno pretpostaviti i to da bi se i danas zalagao za što bolje odnose Srba sa Hrvatima i Slovencima, koje je smatrao bratskim narodima. A ako ćemo suditi po ogromnom poštovanju koje je decenijama ukazivao Karađorđevićima – kao i ništa manjem poštovanju koje oni do dan danas ukazuju njemu – verovatno bi u naše vreme bio i počasni član Krunskog saveta.
*Osnivač Zadužbine „Petar Mandić”, dobročine ustanove koja neguje uspomenu na Tesline pretke

Rustem Mustafa svedoči na suđenju Tačiju
Suđenje Hašimu Tačiju i njegovim saučesnicima optuženima za ratne zločine na KiM nastavlja se sutra, a kako saznaju mediji u Prištini, sudsko veće saslušaće Rustema Mustafu, bivšeg komandanta oslobodilačke vojske Kosova (OVK) u Operativnoj zoni Lap, inače poznatog kriminalca i osuđivanog ratnog zločinca. Mustafa je jedan od retkih pripadnika OVK i jedini komandant te terorističke jedinice koji su u Prištini osuđeni za ratne zločine na KiM. On je potvrdio da je dobio poziv od Specijalizovanog tužilaštva u Hagu da se iduće sedmice pojavi kao svedok.
Mustafa će, kako se očekuje, svedočiti o funkcionisanju OVK, a u izjavama za medije kazao je da namerava da „brani istinu o ratu OVK”.
Rustem Mustafa poznat je kao komandant Remi, a tokom rata 1998–1999. bio je komandant regionalne zone Lap i član takozvane lapske grupe OVK. Posle rata, postao je poslanik i potpredsednik Demokratske partije Kosova. Uhapšen je u avgustu 2002. i izveden pred Okružni sud u Prištini u kojem su sudile međunarodne sudije Unmika. Osuđen je prvostepeno na 17 godina zatvora jer je utvrđeno da je sa još trojicom pripadnika OVK ubio petoro nelojalnih kosovskih Albanaca. Vrhovni sud Kosova preinačio je presudu 2005. i naložio novo suđenje pa je 2013. osuđen na četiri godine zatvora.
Bio je optužen da je zajedno sa drugim pripadnicima OVK držao zarobljenike u nehumanim uslovima, uskraćujući im adekvatnu zdravstvenu negu, hranu i vodu. Zatočenici su podvrgavani stalnom premlaćivanju, mučenju i pretnjama smrću od avgusta 1998. do juna 1999. godine.
Sumnja se da je tokom rata na KiM učestvovao u teškim zločinima nad Srbima kao i da je u zoni Lap osnivao logore u kojima su civili saslušavani, zlostavljani i ubijani. Grupe pod kontrolom Mustafe, prema podacima dostupnim medijima, posle rata proterivale su preostale Srbe i preprodavale napuštene stanove i drugu imovinu. Mustafa je pored terorističke grupe BIA formirao i „Skiftere” i „Crvenu ruku”, čiji su pripadnici progonili, kidnapovali i ubijali Srbe na području Prištine i Podujeva.
Prema podacima srpskih bezbednosnih službi, Mustafa je još od osamdesetih godina prošlog veka privođen zbog trgovine narkoticima, krijumčarenja oružja, ucena, napada na policiju i drugih teških krivičnih dela. Američke obaveštajne službe smatraju ga jednom od osoba od kojih preti opasnost po mir na Balkanu.
Prema obaveštajnim podacima, Mustafa u svojim kriminalnim aktivnostima, pre svega u trgovini drogom, sarađuje sa Ramušom Haradinajem, dok je do 2015, kada je pravosnažno osuđen, bio poslanik i potpredsednik stranke Hašima Tačija.
Rustem Mustafa jedan je od prvih pripadnika OVK koje je još krajem 2018. u predistražnom postupku saslušalo tužilaštvo u Hagu, pa se tada nagađalo da će on biti i jedan od prvih čije će se ime naći na nekoj od optužnica. Iako je Mustafa zbog svoje pozicije u komandi OVK pominjan odmah uz Tačija, Kadrija Veselija, Adema Čekua, Fatmira Limaja i ostalih, haški tužilac će ga saslušati kao svedoka, a ne kao okrivljenog.

Kaciga glavu čuva
Biciklisti su često prinuđeni da se kreću kolovozom gde ih vozači motornih vozila tretiraju kao „ometače”, a ne kao sastavni deo saobraćajnog sistema
Na teritoriji Srbije od početka godine poginule su 23 bicikliste, a povređeno je više od 400. MUP Srbije skrenuo je pažnju da su oni najugroženija kategorija učesnika u saobraćaju.
„Apelujemo na vozače putničkih i teretnih vozila i autobusa da posebnu pažnju usmere na bicikliste, kako bi sačuvali njihovu bezbednost. Sa druge strane, apelujemo i na bicikliste da upotrebnom svetala i reflektujućih elemenata učine sebe vidljivijim, a samim tim i bezbednijim u saobraćaju”, saopšteno je iz MUP-a i objavljen apel i na društvenim mrežama.
Ključni problem, kada je reč o bezbednosti biciklista u saobraćaju, jeste njihova ranjivost, jer i pri relativno malim brzinama često zadobijaju teške povrede, uglavnom zbog toga što im je jedina zaštita njihova odeća, ukazali su stručnjaci Agencije za bezbednost saobraćaja (ABS).
Važnu ulogu ima i brzina vozila koja učestvuju u sudaru sa biciklistima, naročito kada je reč o težim posledicama. Biciklisti su često slabo uočljivi za druge učesnike u saobraćaju, pre svega jer su dimenzije vozila manje u poređenju sa automobilima, autobusima ili teretnim vozilima.
To je poseban problem u noćnim uslovima vidljivosti, pogotovo u slučajevima kada bicikl nije opremljen odgovarajućim svetlima, a to su belo na prednjoj i crveno svetlo na zadnjoj strani bicikla, kao i ako vozač i putnik na biciklu ne nose svetlu odeću.
Stručnjaci naglašavaju i činjenicu da biciklisti različite starosne dobi i pola imaju različite psihofizičke sposobnosti. Deca uglavnom nemaju dovoljno iskustva i znanja, a stariji imaju smanjenu moć zapažanja, smanjene fizičke sposobnosti i pokretljivost.
Bezbednost dvotočkaša u velikoj meri zavisi i od saobraćajnog okruženja, koje je najčešće dizajnirano i prilagođeno za kretanje motornih vozila i nije predviđeno za bicikliste.
„Oni su često prinuđeni da se kreću kolovozom gde ih vozači motornih vozila tretiraju kao ’ometače’ saobraćaja, a ne kao sastavni deo saobraćajnog sistema, pri čemu često i sami ne poštuju pravila – ne postupaju u skladu sa signalizacijom, zabranom korišćenja mobilnih telefona, audio i video uređaja, upotrebom svetala na biciklu. Saobraćajne nesreće sa učešćem biciklista, zbog njihove velike ranjivosti, češće za posledicu imaju poginule osobe, nego što je to slučaj kod udesa sa učešćem samo motornih vozila sa zatvorenom karoserijom”, navodi se u rezultatima istraživanja ABS-a.
Kada se uporedo posmatraju podaci o nastradalim biciklistima i nastradalim vozačima i putnicima u automobilima, dolazi se do podataka da biciklisti kada učestvuju u saobraćajnoj nesreći imaju skoro šest puta veći rizik da smrtno stradaju nego što je to slučaj sa putnicima i vozačima u automobilima.
U proseku, godišnje u udesima u Srbiji pogine oko 50 i bude povređeno oko 1.486 biciklista. Svaka jedanaesta poginula i svaka četrnaesta povređena osoba u saobraćajnim nesrećama je – biciklista. Oni čine oko devet odsto od ukupnog broja poginulih i oko sedam procenata od svih povređenih osoba u udesima, pokazuju podaci ABS-a.
Saobraćajne nesreće sa učešćem biciklista se najčešće događaju u leto i jesen, odnosno u periodu godine od jula do oktobra, a najviše u avgustu.
Stručnjaci savetuju biciklistima da imaju zakopčanu zaštitnu kacigu, koja će im spasiti život u slučaju pada sa bicikla i sprečiti povrede glave.
„Koristite štitnike za kolena i laktove kako biste ublažili udarce od pada. Nosite odgovarajuće cipele i proverite da li su pertle pravilno vezane. Obucite adekvatnu odeću – pantalone sa užim nogavicama, majice i jakne koje su uz telo, kako ne bi došlo do zakačinjanja delova garderobe o pedale i druge delove bicikla”, savetuju iz ABS-a.
Bicikl treba da bude ispravan, ručice na upravljaču čvrste i pravilno podešene, a sedište na odgovarajućoj visini – tako da stopala obe noge budu u stanju da dodirnu zemlju. Kočnice moraju da budu ispravne, a pneumatici na točkovima napumpani pod odgovarajućim pritiskom.
Belo svetlo na prednjoj i crveno na zadnjoj strani bicikla moraju biti ispravni i postavljeni na odgovarajuće položaje. Zvonce ili sirena takođe moraju biti ispravni.
„Kada prelazite preko kolovoza, trudite se da se ponašate kao da ste pešak. Pogledajte pažljivo levo, desno, levo. Kada procenite da je bezbedno započnite prelazak, gurajući bicikl pored sebe. Koristite ručne signale da upozorite druge učesnike u saobraćaju ili im date obaveštenje o skretanju i promeni položaja na kolovozu”, savetuju stručnjaci.
U noćnim uslovima i kada je smanjena vidljivost, osim što bicikl mora da bude osvetljen, biciklista treba da ima svetlu i odeću sa retroreflektujućim materijalima. Ako voze bicikl kolovozom, treba da se kreću u širini od najviše jedan metar od desne ivice kolovoza, ali ne uz sam ivičnjak.

Svi bi u menadžere, niko neće u prosvetu
Poražavajuće mali broj studenata koji nameravaju da postanu prosvetni radnici ponavlja se iz godine u godinu. Avetinjski pusti ostaju smerovi fakulteta koji obrazuju nastavnike. Stručnih profesora za fundamentalne opšteobrazovne predmete u preduniverzitetskom školstvu već nema dovoljno, i neće ih ni biti dok na pragu fakulteta ima najmanje budućih brucoša koji žude da steknu visoko obrazovanje da bi se vratili u učionice kako bi neke nove đake opismenili.
Zvuči optimistično kad se kaže da je na Matematičkom fakultetu u Beogradu na smeru nastavnik matematike ove godine konkurisalo duplo više studenata nego lane. Ali u brojkama, realnost izgleda ovako: prošle godine je u ovo doba bilo svega osam kandidata, sada ih je 16, a planirano je 70 brucoša.
Na svim srbističkim katedrama na republičkom nivou očekuje se da će biti popunjeno oko 40 odsto ponuđenih mesta za buduće studente.
– U Novom Sadu, Nišu, Kragujevcu, Beogradu, Kosovskoj Mitrovici, kada se sve sabere, planirano je 441 mesto na budžetu, a ima 186 kandidata. Samo u Beogradu za grupu za srpski jezik i književnost bilo je prijavljeno 34 kandidata na 100 mesta, a za srpsku književnost i jezik 63 na predviđenih 150 mesta. Slično je bilo i prošle godine. Slikovito, ako bismo gledali po poslovičnoj slici čaše vode koja je do pola puna ili prazna, zavisi da li ste optimista ili pesimista, ta čaša je svakako – šuplja – dočarava za „Politiku” prof. dr Slavko Petaković, šef katedre za srpsku književnost s južnoslovenskim književnostima na Filološkom fakultetu Univerziteta u Beogradu.
Jagme za indeks nema ni na Opštoj fizici, smeru Fizičkog fakulteta koji u glavnom gradu upisuju budući nastavnici ovog predmeta. Tu je prijavljen samo – jedan kandidat. Pad broja zainteresovanih se beleži već osam godina, ali do sada nije bila ovako alarmantna situacija. Kako je izjavio dekan, prof. dr Ivan Belča, ovaj brucoš će imati sve predmete, ništa neće biti izbačeno, a sledeći potez je na državi jer ne sme da se dozvoli da se ugasi Opšta fizika, pošto bi u tom slučaju buduće generacije ostale bez nastavnika.
Oskudicu interesovanja za prosvetni poziv potvrđuju i preliminarne rang-liste za upis na Prirodno-matematičkom fakultetu u Novom Sadu. Studije za profesora hemije tu će upisati samo jedan kandidat, a planirano je 20 brucoša. Za buduće nastavnike fizike bilo je ukupno tri kandidata, jedan je pao prijemni, jedan „upao” na samofinansiranje i jedan zavredeo indeks na budžetu, mada je ukupno studenata na ovom smeru moglo biti 25. Za ostala nastavnička zvanja na novosadskom PMF-u zainteresovanost je za mrvicu bolja. Na smeru za profesore matematike ima osam kandidata za 51 budžetsko mesto, dok je za profesore geografije 11 rangiranih, a 40 raspoloživih mesta.
– Mi smo sada u prvom planu kao nacionalna disciplina, a kada smo pokušali da srpski jezik i književnost dobije natpredmetni status, da se uvede na sve fakultete, ta inicijativa ostavljena je da istrune u lavirintima birokratije. Dobili smo deklarativnu podršku i van toga se ništa nije učinilo – ukazuje Petaković.
Njegove reči „prosveta je trenutno na mrtvom vezu, ostavljena je da odumre” i više puta isticane stipendije za studente koji se obrazuju za nedostajuća zanimanja u školama teško da će biti od pomoći. Za ovu godinu dodeljeno ih je samo pet, a novi konkurs uskoro treba da bude raspisan.
– Ne verujem da će to dati velikog efekta, budući da je student potpuno svestan da kad se završi studiranje on ulazi u prosvetu gde su plate takve kakve jesu i, što je veći problem, gde položaj prosvetnog radnika nije dobar – konstatuje ovaj profesor.
Nastavnici tvrde da su nemoćni. Ugled im je srozan. Plate su im ispod republičkog proseka. Učenici to vide i neće da postanu nastavnici. Nastavi li se tako, ne bi čudilo da u dogledno vreme u mnogim školama table budu najpametnije, nastavnici uglavnom nedovoljno stručni, a đaci posledično funkcionalno nepismeni. Hoće li s takvim predznanjem upisivati fakultete?
Da ironija bude veća, najodgovorniji donosioci odluka istrajno tvrde da je obrazovanje prioritet, a unapređivanje kvaliteta obrazovanja strateški cilj. U prvom planu je digitalizacija, a vraćanje dostojanstva prosvetnom esnafu ostaje na marginama. Šta uraditi da se pomak nabolje vidi ubrzo, da se ne čeka deset godina?
– Prvi korak mogu biti stipendije, ali to nije rešenje. Drugi je povećanje plata. Treći, rešavanje statusa prosvetnog radnika, zaštita od pritisaka i sprečavanje nasilja kojima je izložen, kao i prevencija nasilja u bilo kom obliku u školama. To se mora sistemski rešiti vrlo rigidnim kažnjavanjem. Nastavnik mora imati ugled u društvu, a primer i uzor za to treba da budu oni koji istupaju u javnom prostoru. Kada okruženje bude podsticajno tako da đaci u velikom broju upisuju nastavničke smerove i konkurencija će biti veća i najbolji će ulaziti u učionice. Svi ovi koraci su povezani, ne može da se ispuni samo jedan – smatra Petaković.
Medijski prostor, portali naročito, obiluju svakojakim jezičkim pogreškama, lektori su desetkovani, zvanična saopštenja državnog vrha, pa i Ministarstva prosvete, neretko su ugledni primeri grešaka, počevši od pravopisnih. Ako bi, recimo, bar državne institucije koje već imaju službe za odnose s javnošću obavezno morale da uposle profesore srpskog jezika kao lektore, da li bi i to doprinelo pravilnijoj upotrebi srpskog jezika, podsticajnom okruženju i većem interesovanju za studije srpskog jezika?
– To bi bio kulturni uticaj iznutra koji je najbitniji i koji bi menjao ovo društvo. Kad učenik vidi da uopšte nije važno kako govorite, kako pišete, on prihvata taj model. Kada bi u institucije koje se obraćaju javnosti ušli profesori srpskog jezika i književnosti to bi oblikovalo javni izraz, onda bi i đaci i svi građani imali orijentir šta je poželjno, društveno prihvatljivo i važno. Deca nemaju signal iz okruženja koji im kaže da je bitan način izražavanja, poznavanje svog jezika. Ne čitaju kao pre, a uticaj elektronskih medija je ogroman. Navikli su na kratke poruke koje su ekspresivno svedene. Bogatim jezikom možete da izrazite svoju psihološku slojevitost, tanane emocije, nijanse u raspoloženjima, bogatstvo svoga bića. Što vam je jezik siromašniji, teže možete da komunicirate s drugima. Pitanje je da li siromašenje jezika korespondira s osiromašenjem potrebe da se razgovara s drugim čovekom, jer se komunicira kratkim porukama, emotikonima, sažetim mejlovima, frazama, rečeničnim sklopovima koji su klišei. Nisam siguran da problem u komunikaciji dece nije povezan sa siromaštvom jezika, a ono sa iščezavanjem potrebe da se zaista komunicira s drugom osobom – zaključuje šef katedre za srpsku književnost.

Rubljov izborio četvrtfinale Vimbldona, protivnik Đoković ako pobedi Hurkača
Ruski teniser Andrej Rubljov plasirao se u četvrtfinale Vimbldona, pošto je danas u osmini finala savladao Aleksandra Bublika iz Kazahstana rezultatom 7:5, 6:3, 6:7 (6:8), 6:7 (5:7), 6:4.
Meč je trajao tri sata i 20 minuta. Ovo je bio šesti međusobni duel ruskog i kazahstanskog tenisera, a četvrti trijumf Rubljova.
Rubljov će u četvrtfinalu igrati sa pobednikom meča između Srbina Novaka Đokovića i Poljaka Huberta Hurkača, koji je na programu kasnije večeras.
Plasman u četvrtfinale Vimbldona izborio je još jedan ruski teniser Roman Safiulin, koji je pobedio Kanađanina Denisa Šapovalova 3:6, 6:3, 6:1, 6:3. On će u četvrtfinalu igrati sa pobednikom meča između Italijana Janika Sinera i Danijela Elahija Galana iz Kolumbije.

Zločin i banalizacije
Novinar jedne televizije izveštavajući sa „Šetnje za Zorana”, marša u spomen na ubijenog premijera Srbije, tri puta spomene njegov „lik i delo”. Izjave učesnika šetnje obavezno sadrže i sledeće izraze: „misija”, „vizija”, „zbeg”, „modernizacija”, „civilizacija”... Srbi, tvrdio je posle jedan profesor i političar, ubijaju svoje vladare, a posebno su brutalni prema reformatorima. Jedan briselski birokrata, koji se proslavio u ratu 1991. godine, kaže kako bi Srbija, da je Zoran Đinđić do danas ostao na vlasti, bila na pragu ili u članstvu Evropske unije.
Ako je Zoran Đinđić imao osobinu koja je bila najmanje sporna svima, pa i do kraja nedobronamernim posmatračima, bila je to racionalnost. Ponekad je zato ostavljao utisak hladnoće, bezosećajnosti i ciničnosti. Srbiji je takav vođa, posle poluvekovnog kulta ličnosti, verovatno bio koristan. Sećam se kako su se jednom prilikom njegovi protivnici u Demokratskoj stranci, nakon što su na sednici Glavnog odbora ostali u manjini, vajkali i objašnjavali svoje nezadovoljstvo i stavove. Jedan je rekao: „Zaboravio si na nas... Ne javljaš se, ne vodiš računa o nama...” Đinđić mu je smesta suvo odgovorio: „Nisam vam ja majka...”
Zločin koji je izvršen nad Zoranom Đinđićem je jeziv i zaslužuje svaku osudu. Ubistvo Zorana Đinđića nije samo nanelo štetu državi. Taj zločin je izvršen i nad Srbijom. Mislim, međutim, da banalizacija njegove uloge i saobražavanje kolektivne uspomene na njegovu ličnost modelima iz vremena Brozovog kulta ličnosti („lik i delo”) ili čak kultu svetitelja, predstavlja ne samo kompromitovanje njegovih ideja i rada, već i bacaju novo svetlo na mnoge koji su na sebe uzeli da čuvaju, tumače i „unapređuju” njegovu političku zaostavštinu.
O kakvoj je to modernoj evropskoj državi reč ako je njena sudbina bila određena sudbinom jednog, pa makar i najboljeg, najmudrijeg, najhrabrijeg pojedinca. Zar nije nemali paradoks da osobe koje se zaklinju u modernost i demokratiju stvaraju kult osobe koja je bila dokazani protivnik takve prakse te je kao disident u vreme Brozovog režima bila progonjena i suđena. Zna se čiji su „lik i delo” bili zakonom zaštićeni i kome su se generacije zaklinjale da sa njegovog puta neće skrenuti. Kada mediji navodno naklonjeni reformama navode građane da se u većini izjasne kako bi Đinđić rešio status Kosova povoljnije po Srbiju, pošteno je da isti javnost obaveste i kako su u Vašingtonu i Berlinu reagovali na njegov predlog rešavanja statusa Kosova iz 2002. godine, za koji sam uveren da je pravedniji i po Srbiju bolji od sadašnje platforme. I, neka javnost obaveste bez uvijanja, da li bi Đinđić nagovorio SAD i SR Nemačku da promene mišljenje, da li bi ih naterao da to učine ili bi primenio neku čaroliju... Slično je i sa jednom od ključnih dilema pojedinih sadašnjih reformista: da li je Zoran Đinđić bio nacionalista. Mislim da nije bio, u kom god smislu tumačili taj termin. Druga je stvar da li je, kada je smatrao za potrebno, delovao u odbranu interesa srpske nacije... Ali, u životu nije važno samo kako neko sebe vidi ili kako ga vide istomišljenici. Recimo, senator Džozef Bajden (danas potpredsednik SAD) prvog demokratskog premijera javno je označio kao nacionalistu.
Objektivno, Zoran Đinđić je bio sposoban političar i svakako bi, da je bilo po njegovom, reforme bile sprovođene brže. Ipak, on nije bio hazarder niti fanatik, dok je bio premijer ograničavale su ga brojne teškoće od kojih njegovi najuporniji i najsmeliji tumači danas prepoznaju tek poneke. Ali sve da je imao punu podršku skupštinske većine i da je imao mnogo slabije protivnike, kakva je osoba koja veruje da bi Srbija ušla u EU pre Hrvatske a brže od bilo koje druge istočnoevropske države? Predstavnicima naše vlade je 2002. rečeno da bi, ne računajući specifične probleme Srbije (KiM, Tribunal u Hagu i Bosna), uključivanje u EU u najboljem slučaju moglo da usledi oko 2016. godine. Tada nije bilo reči ni o svetskoj ekonomskoj krizi. Uzgred, zašto SR Jugoslavija za Đinđićeve vlade nije primljena ni u Savet Evrope?
A tek „narodno” ubijanje vladara! U Srbiji su ubijani vladari, pre stotinu godina i nije ih ubijao narod... Šta da kažemo onda o Amerikancima, Francuzima, Hrvatima... Šta o nacijama čiji su parlamenti osuđivali legitimne monarhe na smrt? Pitam se da li su oni koji zastupaju ovakve teze svesni da parafraziraju drevnu optužbu upućenu „izabranom narodu” da je ubio „živoga Boga”. Šta se kasnije dešavalo sa tim narodom? To govore reformski političari koji svađaju narod, a sami u svakoj zgodnoj prilici, radi vlasti, prave političke sporazume toliko nemoralne da su nehigijenski.
Napredni klub

Telefonski vremeplov Srbije
Sve je počelo pre 130 godina, 14. marta 1883. godine, kada su Tihomilj Teša Nikolić i Kosta Radosavljević razmenili ono čuveno „halo”. Prvi telefonski razgovor između tadašnjeg vojnog ministra i kapetana uspešno se prenosio u Beogradu, na nevelikoj udaljenosti – od zgrade „Tri lista duvana”, gde je bilo smešteno geografsko odeljenje Ministarstva vojnog, do kasarne nadomak Botaničke bašte. 
Zasluga za uspostavljanje prve veze i linije u Srbiji pripada Pantelejmonu Panti Mihajloviću, pioniru telekomunikacija i propagatoru novog izuma. Tadašnja vlast, nažalost, nije bila dovoljno finansijski sposobna da podrži Pantine ideje o širenju mreže, pa je razvoj javnog telefonskog saobraćaja u Srbiji morao da zastane – na oko deceniju i po. Tek 1899. godine u Kolarčevoj kući u glavnom gradu puštena je u rad induktorska centrala sa 100 brojeva i 28 pretplatnika, od kojih je prvi broj pripao novinaru Ljubi Bojiću.  
Svedočanstva o istorijskom razvoju telefonskog saobraćaja u Srbiji, uz osvrt na uticaje koje je telefon imao na život ljudi, sabrana su pod krovom PTT muzeja u Beogradu, na izložbi „130 godina telefonije u Srbiji”. Muzejsko blago, tih 50 eksponata, mali su deo tehničke kolekcije ove kuće, a postavka čiji je autor Ljiljana Đorđević podeljena je u tri celine. U prvoj su predstavljeni induktorski modeli telefona, drugi kutak krase automatski i poluautomatski aparati, dok je treći muzejski odeljak posvećen telefonima današnjice – satelitskim, bežičnim i mobilnim. 
– Sve izložene dragocenosti su originali, sem makete Belovog telefona iz 1876. godine, popularno nazvane „vešala”. Posebnost zbirke je prva kućna induktorska telefonska centrala (1835-1920), pomoću koje se prenela vest o ubistvu prestolonaslednika Ferdinanda u Sarajevu. Muzejsko zdanje krasi i lični telefon Petra Prvog Karađorđevića, koji je koristio od 1904. do 1911. godine – ističe autorka izložbe. 
Na polici na kojoj je smeštena maketa Belove telefonske naprave ušuškan je i najstariji telefon korišćen u Srbiji – „simens/halske” iz 1878. godine, koji podseća na ručni teg. U delu gde su izloženi induktorski aparati nalazi se telefon „osterir”, kojeg kolekcionari iz milja zovu „žaba”, „skeleton” ili „Ajfelov toranj”.
– Ovaj model „Eriksonovog” telefona proizvodio se od 1885. godine, a neobične nadimke je dobio zbog specifičnog postolja. Naš muzej poseduje tri verzije ovog tipa aparata, a poslednja je iz 1925. godine. Pomoću njih korisnici su mogli da stupe u vezu sa drugom osobom, ali su pre toga morali telefonistkinji koja prebacuje vezu da saopšte ime i prezime, jer u to vreme nije bilo telefonskih brojeva – objašnjava Đorđevićeva, podsećajući da je prva takva centrala sa 11.000 brojeva puštena u rad 1931. godine u Beogradu u zgradi centrale u Kosovskoj ulici. Autentična kolekcija PTT muzeja upotpunjena je i aparatom sa 15 internih veza „A. Soltetrer” iz 1921. godine iz Sarajeva, ali i uličnom zidnom govornicom iz 1935. godine. Prvi telefoni su inače bili zidni, izrađeni od drveta, sa velikom kutijom u kojoj se nalazila baterija kojom se obezbeđivala struja. 
Izložba u PTT muzeju biće otvorena do 20. maja, a još danas vrata ove kuće kulture biće otvorena do ponoći. Ulaz je besplatan.
----------------------------------------------
Pošte Srbije ulažu 20 miliona evra u investicije 
„Beograd je samo sedam godina nakon što je Aleksandar Graham Bel patentirao telefon 1876. godine dobio uređaj koji je tada bio „tehnološko čudo”, naglasio je Milan Krkobabić, generalni direktor JP PTT saobraćaja „Srbija”, na otvaranju izložbe. On je poručio i da u ovom preduzeću danas nema viška zaposlenih i niko neće biti otpušten. 
– Uskoro ćemo uložiti 20 miliona evra u investicije, od čega će većina otići u IT sektor – najavio je Krkobabić, dodajući da će u ovoj godini biti primljeno 50 mladih ljudi koji će biti nosioci tehnološkog razvoja poštanskog sistema.

Stefanović: Zakon za zaštitu trudnica i porodilja
Predsednik Narodne skupštine Nebojša Stefanović predaće danas parlamentu predlog za izmenu i dopunu Zakona o radu, dodavanje novog člana 93a, promenu člana 187, koji podrazumevaju da trudnicama i porodiljama, kao i roditeljima koji koriste odsustvo radi nege ili posebne nege deteta, ne može biti raskinut radni odnos, a da će oni kojima u tom periodu ističe ugovor, imati zakonsku zaštitu. To znači da će ugovor morati da bude produžen po sili zakona, sve dok traje porodiljsko, trudničko ili odsustvo zbog nege deteta ili posebne nege deteta, otkriva za „Politiku” Nebojša Stefanović, koji je i predsednik skupštinskog Odbora za prava deteta.
– U poslednje vreme, zabeležen je veliki broj slučajeva diskriminacije trudnica i porodilja, i zabrinut zbog takve situacije, a imajući u vidu dramatičan pad nataliteta u Srbiji, odlučio sam da pokrenemo konkretnu akciju, u vidu zakonskog rešenja koje suštinski štiti prava majke i deteta – navodi Stefanović.
Do sada je bilo moguće da trudnici istekne ugovor o radu i da se on ne produžava, čime ona ostaje bez posla u najtežem trenutku, kada joj je novac najpotrebniji, dodaje predsednik Narodne skupštine.
– Nova rešenja predviđaju mnogo bolju zaštitu majki i budućih majki, kao i roditelja koji ostvaruju pravo na negu deteta. Novim članom 93a, predviđa se da je poslodavac u obavezi da porodilji u toku prve godine od rođenja deteta obezbedi jednu ili više pauza u ukupnom trajanju od 90 minuta, ili skraćenje radnog vremena od 90 minuta, koje bi iskoristila za dojenje i ishranu deteta. Ovo se odnosi na porodilje koje se vrate na posao pre isteka zakonskog roka od godinu dana, na koji imaju pravo – objašnjava Nebojša Stefanović.

U državnu službu samo sa diplomom državnog fakulteta?
BEOGRAD – Dekani državnih pravnih fakulteta u Srbiji pokrenuće inicijativu da se u državnoj službi mogu zaposliti samo ljudi sa diplomom državnih fakulteta, što na privatnim visokoškolskim ustanovama ocenjuju kao nezakonit postupak, usmeren na odvraćanje studenata od privatnih fakulteta, uoči predstojećeg upisa.
Prema rečima portparolke Državnog univerziteta u Novom Pazaru Biljane Dumić, inicijativa bi značila da u sudu, tužilaštvu, ali i u državnim bolnicama, državnoj upravi, mogu da rade samo oni koji imaju diplomu državnog fakulteta.
Sastanak dekana pravnih fakulteta o ovoj inicijativi zakazan je za subotu, 16. marta u Rektoratu novopazarskog Državnog univerziteta, koji u svom sastavu ima Departman za pravne studije.
„Do sada su dolazak potvrdili dekani pravnih fakulteta u Beogradu, Novom Sadu, Nišu, Kragujevcu”, rekla je Dumić Tanjugu.
Međutim, rektor privatnog Univerziteta Union i vršilac dužnosti dekana Pravnog fakulteta tog univerziteta Zlatko Stefanović u izjavi Tanjugu navodi da je ova ideja protivna zakonu, Ustavu, principu ravnopravnosti, i da je diskriminatorska.
„Privatni fakulteti su akreditovani, dobili su dozvolu za rad kao i državni”, rekao je prof. Stefanović i naveo da je inicijativa i ranije pokretana, ali da nije mogla da prođe.
On tvrdi da se ova priča „potura” pred predstojeći upisni rok i da je usmerena da odvrati studente od upisa na privatne fakultete.
„Mi imamo diplomirane studente koji rade u sudovima, tužilaštvima, državnoj upravi, kompanijama”, rekao je prof. Stefanović.

Biljić: Inspektori ne štite trudnice i porodilje
Prava porodilja u praksi se masovno krše, a poslodavci su pronašli način da izigraju zakonske obaveze koje se tiču posebne zaštite materinstva, kaže za „Politiku” Vojin Biljić, potpredsednik Asocijacije za evropske integracije, koja je nedavno predstavila izveštaj o stanju posebne zaštite materinstva u Srbiji, prvi ovakve vrste u našoj zemlji.
– Porodilje su često kažnjene zbog korišćenja porodiljskog odsustva. Očigledno da ne postoji delotvorna zaštita ovih prava i krivci su organi koji su nadležni da kontrolišu poslodavce, a to je u ovom slučaju inspekcija rada – objašnjava Biljić.
Potpredsednik asocijacije izdvaja tri ključna razloga zbog kojih se u praksi dešava diskriminacija majki i trudnica.
– Prvo, inspekciju rada ne zanima koji je stvarni razlog otkaza porodilji, već samo ono što piše u rešenju o otkazu. A teško da će bilo koji poslodavac da napiše da nekome daje otkaz zbog korišćenja porodiljskog odsustva. Drugo,  ne postoje mehanizmi adekvatne kontrole službenika inspekcije rada, kako od same inspekcije, tako i od Ministarstva rada. Treći razlog je indolentan odnos inspekcije rada prema garancijama ljudskih prava porodilja i ignorisanje obaveze da odredbe o ljudskim pravima tumače u skladu sa praksom međunarodnih sudova – navodi naš sagovornik.
Autori izveštaja podržavaju najavljene izmene Zakona o radu, u delu koji se odnosi na zaštitu materinstva, ali smatraju da one same po sebi nisu dovoljne.
– U izveštaju smo predložili sedam mera koje je potrebno preduzeti u praksi kako bi se podigao nivo zaštite porodilja i koji nemaju veze sa samim zakonom, već sa njegovom primenom u praksi. Neke od njih su: hitno postupanje inspekcije po zahtevima koji se tiču zaštite materinstva, rigorozna kontrola državnih službenika koji postupaju po ovim zahtevima, formiranje posebnog odeljenja Inspekcije rada nadležnog isključivo za zaštitu materinstva – pojašnjava Biljić.
Po mišljenju asocijacije, ne postoje sistemski propusti u smislu pravnih praznina, već problemi nastaju u primeni ovih prava u praksi.
Iznose se i konkretni primeri. Recimo, porodilji ističe porodiljsko odsustvo, ali neposredno pred istek odsustva, poslodavac je mejlom obavesti da će dobiti otkaz kao tehnološki višak čim se vrati na rad, a zatim je poslodavac ili neko u njegovo ime pozove telefonom i ubeđuje je da prihvati sporazumni raskid radnog odnosa, jer je poslodavac izvršio preraspodelu njenih poslova ostalim zaposlenima.
Pravni tim asocijacije je došao do podataka da u 95 odsto slučajeva inspekcija rada odbije da primi prijavu porodilje predatu usmenim putem, u 83 odsto slučajeva inspekcija prekrši makar jedno osnovno ljudsku pravo porodilje, u 87 odsto sudski postupak prekorači zakonski rok od šest meseci, uskoro 77 odsto slučajeva, porodilja je žrtvazlostavljanja na radu u periodu od vraćanja na posao do dana otkaza, dok je u više od 93 odsto slučajeva otkaz ugovorao radu prouzrokovan, neposredno ili posredno, korišćenjem porodiljskog odsustva.
Dragoljub Peurača, direktor Inspektorata za rad Republike Srbije, kaže za „Politiku” da je lično intervenisao kod poslodavaca u sedam slučajeva, kada su trudnicama raskidani ugovori.
– Moj stav i stav Ministarstva rada, zapošljavanja i socijalne politike, kao i vlade, je da trudnice i porodilje imaju potpunu zaštitu, zbog toga što je natalitet u opadanju, a sigurno ga nećemo podstaći ukoliko im budemo davali otkaz. Trudnica koja je u stalnom radnom odnosu ne može od poslodavca da dobije raskid ugovora o radu. Ako ga i dobije, inspekcija rada će svojim rešenjem odložiti rešenje o otkazu, i istu vratiti kod poslodavca na rad, jer je naše rešenje izvršno. Lično se zalažem za izmenu Zakona o radu, i da radnicu koja je zaposlena na određeno vreme, ukoliko ostane u drugom stanju, zaštitimo tako da poslodavac ne može da raskine ugovor dok joj trudnoća traje – kaže Peurača.

Iz srednje škole izbačeno 246 đaka
Prvi put posle opsežnog inspekcijskog nadzora u osnovnim i srednjim školama širom Srbije predstavnici prosvetne vlasti juče su u Vladi Srbije izneli precizne podatke o izostancima učenika, broju đaka koji su pali na popravni, završili ili ponavljali razred. Naveli su i koliko je vaspitno-disciplinskih mera izrečeno školarcima. One sleduju za težu povredu obaveza učenika u koje spadaju: uništavanje školskog inventara, prepravljanje ocena u dnevniku ili knjižici, krađa školske imovine, unošenje oružja, neopravdano izostajanje sa nastave sve do varanja na kontrolnom pomoću mobilnog telefona. Isključenje iz srednje škole zaslužilo je 264 đaka, a 159 osnovaca je kažnjeno premeštanjem u drugu školu zato što ne mogu biti izbačeni iz obaveznog osnovnog obrazovanja. Direktore, nastavnike, školske odbore – nisu preskočili. Ukupno zaposlenih u osmoletkama i srednjim školama trenutno ima 106.313. Istaknuto je da je nestručnost u nastavi svedena na 2,37 procenata, odnosno 2.579 predavača. Školskim radnicima izrečeno je 193 novčane kazne, a otkaz je kao disciplinsku meru dobio 51, sad već bivši zaposleni. I to je samo delić obznanjenih podataka iz 15 od 17 školskih uprava. Nedostaju podaci za Ranilug i Kosovsku Mitrovicu, a rečeno je i da će naknadno biti dostavljeni.
– Ovo je prvi put da Ministarstvo prosvete izađe u javnost sa konkretnim podacima o funkcionisanju organa upravljanja i prisustvu odnosno odsustvu učenika u školama. Posle novog Zakona o osnovama sistema obrazovanja i vaspitanja i izmena koje smo napravili da bi se smanjilo izostajanje đaka sa nastave, javili su se različiti podaci u javnosti o izostancima koji, na našu sreću, nisu tačni – ukazao je Žarko Obradović, ministar prosvete, nauke i tehnološkog razvoja.
U osnovnim školama najviše izostanaka bilo je u školskoj upravi Zaječar: opravdanih 46,8 i neopravdanih 7,8. U Novom Pazaru imaju najmanje opravdanih izostanaka (18,2), a u Čačku i Kragujevcu najmanje neopravdanih (1,2). Najviše opravdanih izostanaka srednjoškolaca zabeleženo je u školskoj upravi Kragujevac, 103,2 časa po učeniku, a neopravdanih u školskoj upravi Sombor – 13, 9. Srednjoškolci školske uprave Novi Pazar imaju najmanje opravdanih izostanaka – 40,8 prosečno po đaku, a najmanje neopravdanih u školskoj upravi Užice – 6,6.
Ministar Obradović je naglasio da „ni iz daleka nisu tačne tvrdnje da školski odbori ili direktori ne rade, nisu u mandatu ili da su direktori imenovani mimo volje školskih odbora”. Tvrdnju je potkrepio sledećim podacima: 1.688 organa upravljanja je u mandatu, tu funkciju posle isteka mandata obavlja 21 organ, 16 ih je imenovano po članu 35 Zakona o osnovama sistema obrazovanja i vaspitanja, koji se odnosi na zabranu rada ustanove, a škole bez organa upravljanja – nema.

Knežević: Nivo aflatoksina ostaje 0,5 mikrograma
BEOGRAD – Ministar poljoprivrede Srbije Goran Knežević rekao je da će dozvoljeni nivo aflatoksina u mleku ostati na nivou od 0,5 mikrograma dok se uslovi ne promene, ali nije precizirao koji su to uslovi.
Na sednici Skupštine Srbije o bezbednosti hrane i zdravlju građana, Knežević je obrazložio svoju odluku za povećanje dozvoljenog nivoa aflatoksina sa 0,05 na 0,5 mikrograma.
„To je evropski standard, ali je Evropska Unija izuzetak jer dve trećine zemalja u svetu pije mleko sa 0,5 mikrograma po litru. Dakle, postojala je dilema da li se treba slepo držati pravilnika i biti spreman na posledice”, rekao je Knežević odgovarajući na pitanje poslanika.
Prema rečima Kneževića, da nije promenjen nivo, bila bi ugrožena egzistencija desetine hiljada proizvođača mleka, bio bi ugrožen eko sistem i stvoreno crno tržište mleka.
Prva stručna studija pravilnika iz 2011. godine pokazala je da je on neprimenljiv, rekao je Knežević i dodao da je pre odluke o vraćanju nivoa aflatoksina na 0,5 konsultovao stručnjake sa Medicinskog fakulteta, Instituta za javno zdravlje „Milan Jovanović Batut” i Vojno medicinske akademije.
„Oni su rekli da se ništa neće promeniti po zdravlje građana ukoliko se poveća nivo aflatoksina. Cilj odluke je bio da se zaštiti naš seljak i naša poljoprivreda”, ocenio je Knežević.

Može li EU da bude garant zajednice srpskih opština
Predsednik Tomislav Nikolić i premijer Ivica Dačić, bez obzira na razlike u tumačenju rezultata nedavnih briselskih razgovora, jedinstveni su u stavu da bi Evropska unija trebalo da bude garant eventualnog sporazuma o zajednici srpskih opština. U Platformi o KiM, nastaloj u Predsedništvu Srbije, izričito se traži za politička, teritorijalna i druga prava nacionalnih zajednica na čitavom području pokrajine „uspostavljanje čvrstih pravnih i političkih garancija na nivou pokrajine i međunarodne zajednice”. Za autonomnu zajednicu srpskih opština zahteva se, pored „prava zajamčenih ustavom pokrajine”, čak i „javna deklaracija predstavnika međunarodne zajednice uključenih u proces” rešavanja odnosa Beograda i Prištine. Premijer je, objašnjavajući stavove iz platforme, naglasio da su za zajednicu srpskih opština „neophodne međunarodne garancije”, a predsednik skupštinskog odbora za KiM Milovan Drecun bio je određeniji rekavši da će o zajednici srpskih opština prvenstveno voditi računa EU.
„Ta zajednica će u jednom delu biti suštinski vezana za EU, u drugom delu za Beograd, ali pod zakonskim okvirom koji je uspostavila Priština, samo u jednom delu”, rekao je Drecun.
Na pitanje novinara „Politike” kakve garancije od EU očekuju državne institucije, Drecun je rekao da je to još živ proces, da se o tome razgovara. „Ali ako se radi pod pokroviteljstvom EU, mi svakako tražimo određene međunarodne garancije da će Priština poštovati to što eventualno bude dogovoreno, znači da se kao garant realizacije tog sporazuma svakako pojavi EU”, naveo je Drecun i istakao da se očekuje da zajednica srpskih opština bude na neki način povezana sa EU, „prekoregionalne saradnje, a možda i neke druge”, kako bi se ojačala srpska zajednica preko direktnih kontakata sa EU.
O tome da li bi i na koji način EU mogla da bude garant SZO postoje različita mišljenja. Tako, Ognjen Pribićević iz Instituta društvenih nauka, smatra, s obzirom na to da EU nije država, da bi ona mogla da pruži samo političke garancije za srpsku zajednicu opština (SZO).
„EU može da pruži političku, ne pravnu podršku takvom sporazumu, koji bi bio na nivou standarda koji postoji u drugim evropskim zemljama, poput Tirola, gde Evropa to podržava u jednom vrednosnom smislu”, kazao je on i podsetio da su u slučaju ove regije garanti funkcionisanja sistema u Južnom Tirolu Italija i Austrija, ali ne i EU.
EU može da pruža samo dobre usluge, kao medijator i posrednik. Ona pogotovu ne može da bude garant statusa SZO ako se zna da ni Srbija ni Kosovo nisu njene članice. A, da jesu, ona bi, prema Pribićevićevom mišljenju, mogla da bude neka vrsta garanta, jer bi se onda standardi koji važe u EU morali primenjivati i u ovom slučaju.
Kada se pominju garanti za srpsku zajednicu na Kosovu moguće je da se misli i na slučajeve iz istorije, kada su, posle Prvog svetskog rata, velike sile bile garanti nekih sporazuma, poput Trijanonskog.
Zamenik predsednika skupštinskog odbora za evropske integracije Laslo Varga smatra da EU može da bude garant sporazuma, kao što je bila i u prethodnim slučajevima. „Ali, mislim da bi bilo mnogo celishodnije, ako dođe do nekog dogovora, da se to pretoči i u neki zakon u našoj Narodnoj skupštini, a najverovatnije i u neki zakon u kosovskom parlamentu, jer teško je primenjivati bilo koji dogovor ako ne postoji unutrašnja pravna norma. To se videlo na primeru prethodnih dogovora koji su sklapani za vreme prethodne vlade”, kazao je Varga.
Da potpisi međunarodnih predstavnika ne moraju baš mnogo da znače, potvrđuje slučaj Državne zajednice Srbija i Crna Gora.Beogradski sporazum, kojim je ukinuta Jugoslavija i stvorena ova zajednica, iz marta 2002, potpisao je, pored čelnika obe republike, i Havijer Solana, visoki predstavnik EU, što nije pomoglo ovoj zajednici da opstane.

Svi za rekonstrukciju vlade, ali niko ne da svoje ministre
Stranke vladajuće koalicije spremne su na razgovore o rekonstrukciji vlade, ali, sudeći po jučerašnjim izjavama njihovih predstavnika, niko nema ideju koji ministar bi mogao biti „rekonstruisan”, jer su svi zadovoljni radom članova vlade iz sopstvenih redova. Jedino je Aleksandar Vučić, lider naprednjaka i prvi potpredsednik vlade, najavio zamenu nekih svojih ministara, a o tome ko je kako radio razgovaraće se na sednici Glavnog odbora SNS-a, posle 20. marta.
Zoran Babić, zamenik šefa poslaničke grupe SNS-a, rekao je juče novinarima da će rekonstrukcija biti tema na prvoj sednici Glavnog odbora, navodeći da će biti analiziran rad svih ministara, ali i poslanika, direktora javnih preduzeća i drugih funkcionera. Babić je ponovio da „svako ko se umorio i ne radi u punom kapacitetu treba da bude i biće zamenjen”. On je kazao da će SNS prvo krenuti od sebe, ali nije želeo da govori o drugim strankama, već je naveo: „To je poziv i pravi način kako bi svaka vlada radila u punom kapacitetu i u najboljem interesu građana”.
Zanimljiv pogled na rekonstrukciju vlade, s obzirom na to da je prilikom njenog sastavljanja sve činjeno da ona bude manja, izneo je Momo Čolaković, poslanik PUPS-a. Čolaković je rekao da je stranka zadovoljna radom „dr Jovana Krkobabića, potpredsednika vlade i ministra za rad i socijalnu politiku, a, ukoliko dođe do rekonstrukcije, očekujemo da taj resor bude rasterećen i da, pored Krkobabića, kao potpredsednika, dobijemo još jednog člana vlade, koji bi rukovodio Ministarstvom rada i socijalne politike”. Čolaković je kazao da će se o ovoj ideji razgovarati na sednicama stranačkih organa i u okviru koalicije SPS–PUPS–JS, mada je svestan da bi to zahtevalo i promenu koalicionog sporazuma.
Za URS nema nikakve dileme o učinku ministara iz njihovih redova, a Vladimir Ilić, šef poslaničke grupe, kaže da stranka ima mnogo razloga da bude ponosna na rezultate rada svojih članova vlade, mada ne beži od analize njihovog rada. On kaže da „URS nema ništa protiv rekonstrukcije vlade, odnosno analize rada svih ministara, ali potrebno je da se znaju kriterijumi na osnovu kojih će se ceniti uspešnost, ili neuspešnost, na bazi kojih će biti donošena prava rešenja”. On jeistakao da „ministri ne bi trebalo da se menjaju samo zato što pripadaju određenim strankama, već zato što rade loše, ili nisu zadovoljili”.
I socijalisti su, rekao je novinarima Đorđe Milićević, zadovoljni radom svih svojih ministara, iako ne beži od razgovora o rekonstrukciji. On kaže da je rad ministara iz SPS-a vidljiv i prepoznatljiv i dodaje: „Mi redovno analiziramo njihov rad i mogu da kažem da smo zadovoljni onim što su radili i uradili”. Odgovarajući na pitanja novinara šta će se dogoditi ako njihovim kadrovima nisu zadovoljni koalicioni partneri, Milićević je rekao:„Mi ne bežimo od razgovora o rekonstrukciji, a radom naših ministara smo zadovoljni”.
Zadovoljni su i u SDPS-u, a Ivan Bauer kaže da nije čuo da neko od koalicionih partnera ima primedbe na rad njihovog ministra Rasima Ljajića. Bauer je ponovio reči šefa svoje partije Ljajića, da „ako nešto treba da se desi, neka se desi što pre, jer sve je bolje i rekonstrukcija i izbori od svakodnevne licitacije o tome i neizvesnosti”.
M. Čekerevac
-------------------------------------------
Dačić: O rekonstrukciji sam načelno razgovarao sa Vučićem
Kopaonik– Premijer Srbije Ivica Dačić izjavio je juče da u vladajućoj koaliciji nije bilo konkretnih razgovora o rekonstrukciji njegove vlade, ali je dodao da je o tome načelno razgovarao s prvim potpredsednikom vlade Aleksandrom Vučićem. „Rekonstrukcija vlade će biti tema narednih nedelja. Ni o jednom imenu se nije razgovaralo do sada. Ako postoji saglasnost da se to uradi, to neće biti nikakav problem”, kazao je Dačić novinarima na poslovnom forumu na Kopaoniku.
Dačić je rekao da do rekonstrukcije treba da dođe ako donese „pozitivne impulse” radu vlade.
Beta

Ešton: U Beogradu priprema sastanka za 20. mart
BEOGRAD – Visoka predstavnica EU Ketrin Ešton saopštila je da je da je imala „vrlo koristan i konstruktivan” sastanak s predstavnicima srpskog državnog vrha u okviru priprema za sledeći sastanak premijera Srbije i Kosova 20. marta u Briselu.
Ešton je u saopštenju navela da je posetila Beogradu da bi se pripremio njen sastanak s premijerima Ivicom Dačićem i Hašimom Tačijem 20. marta u okviru dijaloga Beograd-Priština.
„Ove konsultacije su da se pripremi sledeći sastanak u okviru dijaloga koji ću imati s premijerom Dačićem i premijerom Tačijem 20. marta u Briselu”, piše u saopštenju posle sastanka sastanak s predsednikom Srbije Tomislavom Nikolićem, premijerom Ivicom Dačićem i potpredsednikom vlade Aleksandrom Vučićem.
Visoka predstavnica EU danas je posle sastanka s kosovskim zvaničnicima u Prištini posetila Beograd.
U odvojenom saopštenju posle sastanka sa zvaničnicima u Prištini Ešton je navela da je razmatran napredak u dijalogu ostvaren do sad i da su imali „otvorenu i dugačku diskusiju o brojnim pitanjima”.
„Posebno smo razgovarali o sprovođenju do sada postignutih sporazuma i o potrebi da se okončaju razgovori i da se postigne sporazum o otvorenim pitanjima, posebno o severnom Kosovu, što je moguće pre”, navodi se u saopštenju.
Ešton je podsetila da će u skladu sa zaključcima Saveta EU iz decembra izvestiti Savet u aprilu o dostignutim sporazumima i naporima da se sprovede.
Visoka predstavnica Evropske unije za spoljnu politiku i bezbednost saopštila je nakon posete Prištini da je sa tamnošnjim političkim liderima imala „otvorene i intenzivne razgovore o normalizaciji odnosa Srbije i Kosova”.
„Razgovarali smo pre svega o primeni već postignutih sporazuma i potrebi da se diskusije na temu otvorenih pitanja što pre realizuju, piše u saopštenju dostavljenom medijima.
Ešton se tokom posete Prištini srela sa kosovskim premijerom Hašimom Tačijem, predsednicom Atifetom Jahjagom i liderima vodećih političkih stranaka.
Očekuje se da visoka predstavnica rano popodne doputuje u Beograd, gde će razgovarati sa srpskim državnim vrhom.
------------------------------------------------------------
Tači: U poslednjoj smo fazi definisanja sporazuma
PRIŠTINA –Premijer Kosova Hašim Tači izjavio je danas, posle razgovora s visokom predstavnicom EU Ketrin Ešton, da je definisanje sporazuma sa Srbijom u završnoj fazi.
Tači je novinarima u Prištini rekao da je zaključak današnjih razgovora da se dijalog sa srpskim vlastima mora nastaviti.
„Želim da naglasim da smo u ovom trenutku u fazi poslednjeg definisanja sporazuma o normalizaciji odnosa Kosova i Srbije, potpune normalizacije stanja na severu, kako bismo imali slobodno kretanje ljudi i robe, rasformiranje svih ilegalnih struktura bezbednosti, početak funkcionisanja pravosuđa prema zakonima Kosova”, rekao je Tači.

Na prelazu Gradina, na izlazu iz Srbije, čeka se četiri sata
Prema informacijama uprave granične policije u 17.15 časova, putnička vozila čekaju četiri sata na graničnom prelazu Gradina, na izlazu iz Srbije a na Preševu, na izlazu iz zemlje, putnička vozila i autobusi š zadržavaju 35 minuta, navode iz Auto-moto saveza Srbije (AMSS).
Teretna vozila najduže čekaju na Batrovcima, na izlazu iz Srbije i to dva sata dok se na prelazu Horgoš i Šid, na izlazu iz Srbije, zadržavaju 90 minuta.
Na ostalim graničnim prelazima nema dužih zadržavanja za sve kategorije vozila, prenose iz AMSS-a.

Tesla i Karađorđevići
Dr Oliver Subotić*
Dok sam iščitavao primarne izvore za potrebe pisanja knjige „Tesla: Duhovni lik”, imao sam prilike da se lično uverim u ono što su gotovo svi Teslini biografi u manjoj ili većoj meri uočili u njegovoj ličnosti, a to su izrazite „oscilacije” (neretko i protivrečnosti) u raznim temama. Ipak, primetio sam da postoji nekoliko tema u kojima, slikovito rečeno, ne postoje „sinusoide” i izražene „amplitude”, već isključivo „linearna funkcija”. Jedna od tih retkih tema gde Tesla pokazuje jasnu konstantu u stavovima je odnos prema srpstvu, Kraljevini Jugoslaviji i Kraljevskom domu Karađorđevića.
Nikola Tesla je tokom američkog perioda svog života postao izrazit kosmopolita, ostavši istovremeno srpski patriota. Tokom američkog perioda se formirao i kao ubeđeni srpsko-jugoslovenski monarhista, te je poput većine srpskih intelektualaca tog vremena vatreno podržavao koncept Kraljevine Jugoslavije i bio veliki poštovalac kraljevske loze Karađorđević. To poštovanje se već može uočiti u dostupnim dokumentima iz perioda Prvog svetskog rata, kada on izražava divljenje podvizima srpske vojske predvođene svojim nezaboravnim voždom, kraljem Petrom Prvim Oslobodiocem. Tako, povodom inicijative jeromonaha Nikolaja Velimirovića iz 1915. godine, da zajedno sa Mihajlom Pupinom i Pajom Radosavljevićem potpiše „Vidovdanski proglas” i pozove Srbe u SAD da pomognu svojim sunarodnicima na Balkanu, Tesla iznosi stav da bi taj apel američki Srbi najpre poslušali ako bi ga potpisala dva srpska kralja: Petar Karađorđević i Nikola Petrović.
Ličnost u kraljevskoj lozi Karađorđević, koju je Tesla posebno izdvajao, bio je kralj Aleksandar, koji ga je odlikovao Ordenom Jugoslovenske krune prvog stepena 1931. godine. Kralja Aleksandra je doživljavao kao vladara koji je uspeo da napravi snažnu državu (Kraljevinu Jugoslaviju) i ujedini tri balkanska naroda (Srbe, Hrvate i Slovence). U svom posmrtnom slovu Kralju Mučeniku, objavljenom 1934. godine u „Njujork tajmsu”, Tesla ovako zbori: „Poput Vašingtona, bio je sposoban i neustrašiv general koji je oslobodio svoju zemlju od ugnjetavanja; poput Linkolna bio je mudar i patriotski vođa koji je pretrpeo mučeništvo.” Tesla je, pritom, verovao da će mučenička krv kralja Aleksandra definitivno ujediniti narode Kraljevine Jugoslavije (što se, kao što je dobro poznato, nije desilo). Sa druge strane, strahovao je za jedinstvo mlade države, zbog čega je javno podsetio sve Hrvate i Slovence na činjenicu da je njihova sloboda kupljena cenom srpske krvi u Prvom svetskom ratu. Kralj Aleksandar je za Teslu bio i ostao ličnost koja zaslužuje da bude na „pijedestalu srpskih velikana” – pišući pozdravno pismo Srbima u Geriju (Indijana, SAD) uoči Drugog svetskog rata, on za kralja Aleksandra koristi epitete „Veliki” i „Mučenik”.
Kada je reč o kralju Petru Drugom Karađorđeviću, Tesla i prema njemu pokazuje odnos dubokog poštovanja i izrazite odanosti, približan onome koji je ukazivao kralju Aleksandru. U jednom pismu iz 1938. godine upućenom inženjeru Slavku Bokšanu, Tesla kralja Petra Drugog naziva „mladim orlićem iz gnezda velikog orla”, a Srbe u SAD javno poziva da budu odani mladom monarhu, koga naziva „zenicom u oku naroda”. On kralja Petra Drugog veliča u nekoliko javnih objava u SAD želeći mu mnoga leta. Na koncu, poslednji Teslin izlazak u javnost – tačno pola godine pred smrt – bio je osmog jula 1942. godine u hotelu „Njujorker”. On tada, već prilično ugroženog zdravlja, izlazi u pratnji svog sestrića, diplomate Save Kosanovića, da pozdravi kralja Petra Drugog. Mladi kralj je u to vreme bio u poseti SAD, sa ciljem da od predsednika Ruzvelta izmoli vojnu pomoć za generala Dragoljuba Mihailovića (koga je Tesla, po rečima čuvenog američkog istraživača Lelanda Andersona, smatrao za „simbol drevne srpske borbe za krst časni i slobodu zlatnu”). „Hrvatski glas” izveštava o susretu mladog monarha i Tesle, navodeći kako je genijalni pronalazač rekao da mu je kralj svojom posetom učinio najveću čast i da će mu to biti „najmilija uspomena”. Svoj uvodni govor kralju Petru Drugom Tesla je završio rečima: „Veličanstvo, Bog Vas blagoslovio!”. Prema Kraljevim memoarima, obojica su tokom rastanka plakala, a Tesla ga je otpratio podsećanjem na zaveštanje kralja Aleksandra: da čuva jedinstvo naroda Kraljevine.
Važno je ovom prilikom istaći da je Tesli bila apsolutna strana bilo kakva ideja Jugoslavije bez srpske krune na njenom čelu – ostao je odan kralju Petru Drugom Karađorđeviću i pored stalnih ubeđivanja okoline da pređe na stranu Tita i njegovih komunista, koji su se od samog početka rata spremali za revolucionarni prevrat i nasilno preuzimanje vlasti. O čvrstom Teslinom stavu prilično argumentovano piše Margaret Čejni, pozivajući se na hrvatskog profesora Bogdana Radicu, diplomatu Kraljevine Jugoslavije u SAD, koji je tokom rata prešao na Titovu stranu. Iz njene studije saznajemo da je Sava Kosanović bezuspešno pokušavao da privoli svog genijalnog ujaka da se od kralja okrene ka Titu. O svemu navedenom u svojim memoarima svedoči i Konstantin Fotić, ambasador Kraljevine Jugoslavije u SAD, koji navodi da je svaki pokušaj da se od Nikole Tesle izvuče bilo kakva poruka protiv Kralja Petra Drugog bila bezuspešna. Teslina odanost srpskoj kruni bila je do kraja života održana besprekorno.
Da li bi Tesla, da je danas među nama, od „linearne funkcije” skrenuo kao „sinusoidi” u navedenim temama? To je već domen pretpostavki. A ono što možemo pretpostaviti jeste da bi zbog gorkog iskustva Jasenovca, Jadovna i, na kraju, „Oluje” imao krajnje rezervisan stav prema nekoj novoj jugoslovenskoj ideji. Možemo slobodno pretpostaviti i to da bi se i danas zalagao za što bolje odnose Srba sa Hrvatima i Slovencima, koje je smatrao bratskim narodima. A ako ćemo suditi po ogromnom poštovanju koje je decenijama ukazivao Karađorđevićima – kao i ništa manjem poštovanju koje oni do dan danas ukazuju njemu – verovatno bi u naše vreme bio i počasni član Krunskog saveta.
*Osnivač Zadužbine „Petar Mandić”, dobročine ustanove koja neguje uspomenu na Tesline pretke

Rustem Mustafa svedoči na suđenju Tačiju
Suđenje Hašimu Tačiju i njegovim saučesnicima optuženima za ratne zločine na KiM nastavlja se sutra, a kako saznaju mediji u Prištini, sudsko veće saslušaće Rustema Mustafu, bivšeg komandanta oslobodilačke vojske Kosova (OVK) u Operativnoj zoni Lap, inače poznatog kriminalca i osuđivanog ratnog zločinca. Mustafa je jedan od retkih pripadnika OVK i jedini komandant te terorističke jedinice koji su u Prištini osuđeni za ratne zločine na KiM. On je potvrdio da je dobio poziv od Specijalizovanog tužilaštva u Hagu da se iduće sedmice pojavi kao svedok.
Mustafa će, kako se očekuje, svedočiti o funkcionisanju OVK, a u izjavama za medije kazao je da namerava da „brani istinu o ratu OVK”.
Rustem Mustafa poznat je kao komandant Remi, a tokom rata 1998–1999. bio je komandant regionalne zone Lap i član takozvane lapske grupe OVK. Posle rata, postao je poslanik i potpredsednik Demokratske partije Kosova. Uhapšen je u avgustu 2002. i izveden pred Okružni sud u Prištini u kojem su sudile međunarodne sudije Unmika. Osuđen je prvostepeno na 17 godina zatvora jer je utvrđeno da je sa još trojicom pripadnika OVK ubio petoro nelojalnih kosovskih Albanaca. Vrhovni sud Kosova preinačio je presudu 2005. i naložio novo suđenje pa je 2013. osuđen na četiri godine zatvora.
Bio je optužen da je zajedno sa drugim pripadnicima OVK držao zarobljenike u nehumanim uslovima, uskraćujući im adekvatnu zdravstvenu negu, hranu i vodu. Zatočenici su podvrgavani stalnom premlaćivanju, mučenju i pretnjama smrću od avgusta 1998. do juna 1999. godine.
Sumnja se da je tokom rata na KiM učestvovao u teškim zločinima nad Srbima kao i da je u zoni Lap osnivao logore u kojima su civili saslušavani, zlostavljani i ubijani. Grupe pod kontrolom Mustafe, prema podacima dostupnim medijima, posle rata proterivale su preostale Srbe i preprodavale napuštene stanove i drugu imovinu. Mustafa je pored terorističke grupe BIA formirao i „Skiftere” i „Crvenu ruku”, čiji su pripadnici progonili, kidnapovali i ubijali Srbe na području Prištine i Podujeva.
Prema podacima srpskih bezbednosnih službi, Mustafa je još od osamdesetih godina prošlog veka privođen zbog trgovine narkoticima, krijumčarenja oružja, ucena, napada na policiju i drugih teških krivičnih dela. Američke obaveštajne službe smatraju ga jednom od osoba od kojih preti opasnost po mir na Balkanu.
Prema obaveštajnim podacima, Mustafa u svojim kriminalnim aktivnostima, pre svega u trgovini drogom, sarađuje sa Ramušom Haradinajem, dok je do 2015, kada je pravosnažno osuđen, bio poslanik i potpredsednik stranke Hašima Tačija.
Rustem Mustafa jedan je od prvih pripadnika OVK koje je još krajem 2018. u predistražnom postupku saslušalo tužilaštvo u Hagu, pa se tada nagađalo da će on biti i jedan od prvih čije će se ime naći na nekoj od optužnica. Iako je Mustafa zbog svoje pozicije u komandi OVK pominjan odmah uz Tačija, Kadrija Veselija, Adema Čekua, Fatmira Limaja i ostalih, haški tužilac će ga saslušati kao svedoka, a ne kao okrivljenog.

Kaciga glavu čuva
Biciklisti su često prinuđeni da se kreću kolovozom gde ih vozači motornih vozila tretiraju kao „ometače”, a ne kao sastavni deo saobraćajnog sistema
Na teritoriji Srbije od početka godine poginule su 23 bicikliste, a povređeno je više od 400. MUP Srbije skrenuo je pažnju da su oni najugroženija kategorija učesnika u saobraćaju.
„Apelujemo na vozače putničkih i teretnih vozila i autobusa da posebnu pažnju usmere na bicikliste, kako bi sačuvali njihovu bezbednost. Sa druge strane, apelujemo i na bicikliste da upotrebnom svetala i reflektujućih elemenata učine sebe vidljivijim, a samim tim i bezbednijim u saobraćaju”, saopšteno je iz MUP-a i objavljen apel i na društvenim mrežama.
Ključni problem, kada je reč o bezbednosti biciklista u saobraćaju, jeste njihova ranjivost, jer i pri relativno malim brzinama često zadobijaju teške povrede, uglavnom zbog toga što im je jedina zaštita njihova odeća, ukazali su stručnjaci Agencije za bezbednost saobraćaja (ABS).
Važnu ulogu ima i brzina vozila koja učestvuju u sudaru sa biciklistima, naročito kada je reč o težim posledicama. Biciklisti su često slabo uočljivi za druge učesnike u saobraćaju, pre svega jer su dimenzije vozila manje u poređenju sa automobilima, autobusima ili teretnim vozilima.
To je poseban problem u noćnim uslovima vidljivosti, pogotovo u slučajevima kada bicikl nije opremljen odgovarajućim svetlima, a to su belo na prednjoj i crveno svetlo na zadnjoj strani bicikla, kao i ako vozač i putnik na biciklu ne nose svetlu odeću.
Stručnjaci naglašavaju i činjenicu da biciklisti različite starosne dobi i pola imaju različite psihofizičke sposobnosti. Deca uglavnom nemaju dovoljno iskustva i znanja, a stariji imaju smanjenu moć zapažanja, smanjene fizičke sposobnosti i pokretljivost.
Bezbednost dvotočkaša u velikoj meri zavisi i od saobraćajnog okruženja, koje je najčešće dizajnirano i prilagođeno za kretanje motornih vozila i nije predviđeno za bicikliste.
„Oni su često prinuđeni da se kreću kolovozom gde ih vozači motornih vozila tretiraju kao ’ometače’ saobraćaja, a ne kao sastavni deo saobraćajnog sistema, pri čemu često i sami ne poštuju pravila – ne postupaju u skladu sa signalizacijom, zabranom korišćenja mobilnih telefona, audio i video uređaja, upotrebom svetala na biciklu. Saobraćajne nesreće sa učešćem biciklista, zbog njihove velike ranjivosti, češće za posledicu imaju poginule osobe, nego što je to slučaj kod udesa sa učešćem samo motornih vozila sa zatvorenom karoserijom”, navodi se u rezultatima istraživanja ABS-a.
Kada se uporedo posmatraju podaci o nastradalim biciklistima i nastradalim vozačima i putnicima u automobilima, dolazi se do podataka da biciklisti kada učestvuju u saobraćajnoj nesreći imaju skoro šest puta veći rizik da smrtno stradaju nego što je to slučaj sa putnicima i vozačima u automobilima.
U proseku, godišnje u udesima u Srbiji pogine oko 50 i bude povređeno oko 1.486 biciklista. Svaka jedanaesta poginula i svaka četrnaesta povređena osoba u saobraćajnim nesrećama je – biciklista. Oni čine oko devet odsto od ukupnog broja poginulih i oko sedam procenata od svih povređenih osoba u udesima, pokazuju podaci ABS-a.
Saobraćajne nesreće sa učešćem biciklista se najčešće događaju u leto i jesen, odnosno u periodu godine od jula do oktobra, a najviše u avgustu.
Stručnjaci savetuju biciklistima da imaju zakopčanu zaštitnu kacigu, koja će im spasiti život u slučaju pada sa bicikla i sprečiti povrede glave.
„Koristite štitnike za kolena i laktove kako biste ublažili udarce od pada. Nosite odgovarajuće cipele i proverite da li su pertle pravilno vezane. Obucite adekvatnu odeću – pantalone sa užim nogavicama, majice i jakne koje su uz telo, kako ne bi došlo do zakačinjanja delova garderobe o pedale i druge delove bicikla”, savetuju iz ABS-a.
Bicikl treba da bude ispravan, ručice na upravljaču čvrste i pravilno podešene, a sedište na odgovarajućoj visini – tako da stopala obe noge budu u stanju da dodirnu zemlju. Kočnice moraju da budu ispravne, a pneumatici na točkovima napumpani pod odgovarajućim pritiskom.
Belo svetlo na prednjoj i crveno na zadnjoj strani bicikla moraju biti ispravni i postavljeni na odgovarajuće položaje. Zvonce ili sirena takođe moraju biti ispravni.
„Kada prelazite preko kolovoza, trudite se da se ponašate kao da ste pešak. Pogledajte pažljivo levo, desno, levo. Kada procenite da je bezbedno započnite prelazak, gurajući bicikl pored sebe. Koristite ručne signale da upozorite druge učesnike u saobraćaju ili im date obaveštenje o skretanju i promeni položaja na kolovozu”, savetuju stručnjaci.
U noćnim uslovima i kada je smanjena vidljivost, osim što bicikl mora da bude osvetljen, biciklista treba da ima svetlu i odeću sa retroreflektujućim materijalima. Ako voze bicikl kolovozom, treba da se kreću u širini od najviše jedan metar od desne ivice kolovoza, ali ne uz sam ivičnjak.

Svi bi u menadžere, niko neće u prosvetu
Poražavajuće mali broj studenata koji nameravaju da postanu prosvetni radnici ponavlja se iz godine u godinu. Avetinjski pusti ostaju smerovi fakulteta koji obrazuju nastavnike. Stručnih profesora za fundamentalne opšteobrazovne predmete u preduniverzitetskom školstvu već nema dovoljno, i neće ih ni biti dok na pragu fakulteta ima najmanje budućih brucoša koji žude da steknu visoko obrazovanje da bi se vratili u učionice kako bi neke nove đake opismenili.
Zvuči optimistično kad se kaže da je na Matematičkom fakultetu u Beogradu na smeru nastavnik matematike ove godine konkurisalo duplo više studenata nego lane. Ali u brojkama, realnost izgleda ovako: prošle godine je u ovo doba bilo svega osam kandidata, sada ih je 16, a planirano je 70 brucoša.
Na svim srbističkim katedrama na republičkom nivou očekuje se da će biti popunjeno oko 40 odsto ponuđenih mesta za buduće studente.
– U Novom Sadu, Nišu, Kragujevcu, Beogradu, Kosovskoj Mitrovici, kada se sve sabere, planirano je 441 mesto na budžetu, a ima 186 kandidata. Samo u Beogradu za grupu za srpski jezik i književnost bilo je prijavljeno 34 kandidata na 100 mesta, a za srpsku književnost i jezik 63 na predviđenih 150 mesta. Slično je bilo i prošle godine. Slikovito, ako bismo gledali po poslovičnoj slici čaše vode koja je do pola puna ili prazna, zavisi da li ste optimista ili pesimista, ta čaša je svakako – šuplja – dočarava za „Politiku” prof. dr Slavko Petaković, šef katedre za srpsku književnost s južnoslovenskim književnostima na Filološkom fakultetu Univerziteta u Beogradu.
Jagme za indeks nema ni na Opštoj fizici, smeru Fizičkog fakulteta koji u glavnom gradu upisuju budući nastavnici ovog predmeta. Tu je prijavljen samo – jedan kandidat. Pad broja zainteresovanih se beleži već osam godina, ali do sada nije bila ovako alarmantna situacija. Kako je izjavio dekan, prof. dr Ivan Belča, ovaj brucoš će imati sve predmete, ništa neće biti izbačeno, a sledeći potez je na državi jer ne sme da se dozvoli da se ugasi Opšta fizika, pošto bi u tom slučaju buduće generacije ostale bez nastavnika.
Oskudicu interesovanja za prosvetni poziv potvrđuju i preliminarne rang-liste za upis na Prirodno-matematičkom fakultetu u Novom Sadu. Studije za profesora hemije tu će upisati samo jedan kandidat, a planirano je 20 brucoša. Za buduće nastavnike fizike bilo je ukupno tri kandidata, jedan je pao prijemni, jedan „upao” na samofinansiranje i jedan zavredeo indeks na budžetu, mada je ukupno studenata na ovom smeru moglo biti 25. Za ostala nastavnička zvanja na novosadskom PMF-u zainteresovanost je za mrvicu bolja. Na smeru za profesore matematike ima osam kandidata za 51 budžetsko mesto, dok je za profesore geografije 11 rangiranih, a 40 raspoloživih mesta.
– Mi smo sada u prvom planu kao nacionalna disciplina, a kada smo pokušali da srpski jezik i književnost dobije natpredmetni status, da se uvede na sve fakultete, ta inicijativa ostavljena je da istrune u lavirintima birokratije. Dobili smo deklarativnu podršku i van toga se ništa nije učinilo – ukazuje Petaković.
Njegove reči „prosveta je trenutno na mrtvom vezu, ostavljena je da odumre” i više puta isticane stipendije za studente koji se obrazuju za nedostajuća zanimanja u školama teško da će biti od pomoći. Za ovu godinu dodeljeno ih je samo pet, a novi konkurs uskoro treba da bude raspisan.
– Ne verujem da će to dati velikog efekta, budući da je student potpuno svestan da kad se završi studiranje on ulazi u prosvetu gde su plate takve kakve jesu i, što je veći problem, gde položaj prosvetnog radnika nije dobar – konstatuje ovaj profesor.
Nastavnici tvrde da su nemoćni. Ugled im je srozan. Plate su im ispod republičkog proseka. Učenici to vide i neće da postanu nastavnici. Nastavi li se tako, ne bi čudilo da u dogledno vreme u mnogim školama table budu najpametnije, nastavnici uglavnom nedovoljno stručni, a đaci posledično funkcionalno nepismeni. Hoće li s takvim predznanjem upisivati fakultete?
Da ironija bude veća, najodgovorniji donosioci odluka istrajno tvrde da je obrazovanje prioritet, a unapređivanje kvaliteta obrazovanja strateški cilj. U prvom planu je digitalizacija, a vraćanje dostojanstva prosvetnom esnafu ostaje na marginama. Šta uraditi da se pomak nabolje vidi ubrzo, da se ne čeka deset godina?
– Prvi korak mogu biti stipendije, ali to nije rešenje. Drugi je povećanje plata. Treći, rešavanje statusa prosvetnog radnika, zaštita od pritisaka i sprečavanje nasilja kojima je izložen, kao i prevencija nasilja u bilo kom obliku u školama. To se mora sistemski rešiti vrlo rigidnim kažnjavanjem. Nastavnik mora imati ugled u društvu, a primer i uzor za to treba da budu oni koji istupaju u javnom prostoru. Kada okruženje bude podsticajno tako da đaci u velikom broju upisuju nastavničke smerove i konkurencija će biti veća i najbolji će ulaziti u učionice. Svi ovi koraci su povezani, ne može da se ispuni samo jedan – smatra Petaković.
Medijski prostor, portali naročito, obiluju svakojakim jezičkim pogreškama, lektori su desetkovani, zvanična saopštenja državnog vrha, pa i Ministarstva prosvete, neretko su ugledni primeri grešaka, počevši od pravopisnih. Ako bi, recimo, bar državne institucije koje već imaju službe za odnose s javnošću obavezno morale da uposle profesore srpskog jezika kao lektore, da li bi i to doprinelo pravilnijoj upotrebi srpskog jezika, podsticajnom okruženju i većem interesovanju za studije srpskog jezika?
– To bi bio kulturni uticaj iznutra koji je najbitniji i koji bi menjao ovo društvo. Kad učenik vidi da uopšte nije važno kako govorite, kako pišete, on prihvata taj model. Kada bi u institucije koje se obraćaju javnosti ušli profesori srpskog jezika i književnosti to bi oblikovalo javni izraz, onda bi i đaci i svi građani imali orijentir šta je poželjno, društveno prihvatljivo i važno. Deca nemaju signal iz okruženja koji im kaže da je bitan način izražavanja, poznavanje svog jezika. Ne čitaju kao pre, a uticaj elektronskih medija je ogroman. Navikli su na kratke poruke koje su ekspresivno svedene. Bogatim jezikom možete da izrazite svoju psihološku slojevitost, tanane emocije, nijanse u raspoloženjima, bogatstvo svoga bića. Što vam je jezik siromašniji, teže možete da komunicirate s drugima. Pitanje je da li siromašenje jezika korespondira s osiromašenjem potrebe da se razgovara s drugim čovekom, jer se komunicira kratkim porukama, emotikonima, sažetim mejlovima, frazama, rečeničnim sklopovima koji su klišei. Nisam siguran da problem u komunikaciji dece nije povezan sa siromaštvom jezika, a ono sa iščezavanjem potrebe da se zaista komunicira s drugom osobom – zaključuje šef katedre za srpsku književnost.

Rubljov izborio četvrtfinale Vimbldona, protivnik Đoković ako pobedi Hurkača
Ruski teniser Andrej Rubljov plasirao se u četvrtfinale Vimbldona, pošto je danas u osmini finala savladao Aleksandra Bublika iz Kazahstana rezultatom 7:5, 6:3, 6:7 (6:8), 6:7 (5:7), 6:4.
Meč je trajao tri sata i 20 minuta. Ovo je bio šesti međusobni duel ruskog i kazahstanskog tenisera, a četvrti trijumf Rubljova.
Rubljov će u četvrtfinalu igrati sa pobednikom meča između Srbina Novaka Đokovića i Poljaka Huberta Hurkača, koji je na programu kasnije večeras.
Plasman u četvrtfinale Vimbldona izborio je još jedan ruski teniser Roman Safiulin, koji je pobedio Kanađanina Denisa Šapovalova 3:6, 6:3, 6:1, 6:3. On će u četvrtfinalu igrati sa pobednikom meča između Italijana Janika Sinera i Danijela Elahija Galana iz Kolumbije.

Stefanović: Građani će saznati sve o aferi sa mlekom
BEOGRAD – Predsednik Skupštine Srbije Nebojša Stefanović rekao je da će građani Srbije nakon današnje sednice parlamenta, na kojoj će se raspravljati o zdravlju građana Srbije i bezbednosti hrane, imati jasan uvid šta je to što se dešavalo u aferi sa mlekom.
On je gostujući na RTS-u naglasio da će se posle ove sednice iskristalisati ko su oni koji su pokušavali da na politički, ili neki drugi način, profitiraju i ugroze proizvodnju u našoj zemlji.
„Mislim da će sednica Skupštine Srbije pomoći da građani shvate šta je realnost i šta je istina vezana za ovui temu”, istakao je Stefanović.
On je kazao da očekuje da se danas u parlamentu sigurno pojave tri resorna ministra kojiv su na neki način zaduženi za ovu temu i to ministar poljoprivrede Goran Knežević, ministarka zdravlja Slavica Đukić Dejanović i ministar trgovine i telekomunikacija Rasim Ljajića.
Na pitanje da li je možda trebalo ba sednicu pozvati i pokrajinskog sekretara za poljoprivredu Gorana Ješića, Stefanović je rekao da to ne dozvoljava Poslovnik o radu parlamenta. 
„U skladu sa poslovnikom je da se na sednici koja se zakazuje da bi ministri odgovarali o pojedinoj temi u Skupštini Srbije, samo se pozivaju članovi vlade.
Jedini način kako bi mogao da pozovem Gorana Ješića je da bude prisutan na galeriji balkona. Onda se plašim da bi to neko zloupotrebio i rekao da time pokušavam da derogiram njegov ugled”, rekao je Stefanović.
On je naglasio da se se na ovaj način šalje poruka da je Srbija odgovorna država i da ima Vladu koja na ozbiljan način brine o svojim građanima i da je je parlament odgovorna institucija koji će na ozbiljan način sprovoditi kontrolnu ulogu nad članovima vlade.

Početak izazova pape Franje
Vatikan – Nepunih 12 sati posle izbora koji je iznenadio mnoge, papa Franjo napustio je Vatikan da bi juče ujutru u jednoj rimskoj crkvi zatražio božja uputstva kako da Katoličku crkvu pritisnutu intrigama i skandalima uvede u novo doba jednostavnosti, poniznosti i privlačnosti, javljaju agencije.
Papa Franjo, 76, posetio je baziliku Santa Marija Mađore, najstariju crkvu na svetu posvećenu Bogorodici, gde se molio ispred poznate ikone Madone nazvane Salus Populi Romani, zaštitnice rimskog naroda.
Prvi južnoamerički papa i prvi neevropski papa posle 1.300 godina među titulama ima i onu biskupa Rima.
Pošto je svoju vladavinu počeo šalom na sopstveni račun, rekavši da su kardinali morali da odu „na kraj sveta” da bi ga našli, papa Franjo vratio se u sredu uveče u Sikstinsku kapelu da bi sa ostalih 114 kardinala koji su učestvovali u njegovom izboru zatvorio konklavu.
Novi papa odbio je da posle pojavljivanja na balkonu bazilike Svetog Petra do palate Svete Marte, gde su bili smešteni kardinali, ode „papamobilom” već se vratio u kombiju zajedno sa njima.
Kasnije juče, on je u Kastel Gandolfu, letnjoj rezidenciji papa južno od Rima, obišao svog prethodnika sada počasnog papu Benedikta sa kojim deli mnoge konzervativne dogme crkve.
Benedikt je prošlog meseca postao prvi papa posle 600 godina koji se povukao sa prestola Svetog Petra rekavši da je suviše slab da bi se suočio sa svim problemima 1,2 milijarde vernika Katoličke crkve.
Papi će biti dato nekoliko sati, možda i dana, da obavi svoje privatne poslove i obaveze. Njegov prethodnik živeo je decenijama u Rimu, pa je po izboru za papu Benedikta Šesnaestog otišao do svog apartmana, pokupio lične stvari i knjige i oprostio se sa kolegama iz Kongregacije za doktrinu vere.
Horheu Bergolju, bivšem kardinalu i nadbiskupu Buenos Ajresa, biće mnogo teže. Kako se približava Sveta nedelja uoči Uskrsa 31. marta, što je period najvećih obaveza pape tokom čitave godine, malo je verovatno da će papa Franjo moći da odleti do Argentine. Umesto toga, biće odmah ubačen u praktičnu stvarnost 266. pape u istoriji Rimokatoličke crkve.
Papa će se useliti u odaje koje je ispraznio njegov prethodnik, a ako želi zatražiće neke promene. Benedikt je obnovio i modernizovao apartman iz koga je odstranio jednostavnost i skromnost u kojoj je uživao papa Jovan Pavle Drugi. Naviknut na skromnost života u Buenos Ajresu papa Franjo verovatno će zatražiti povratak na staro.
Ubrzo će morati da odabere svog državnog sekretara, što je najuticajnija vatikanska pozicija posle Svetog oca. Očekuje se da na taj položaj dođe neko od italijanskih kardinala – kako bi se ublažilo nezadovoljstvo dela njih koji su bili protiv da rimsku crkvu zaredom vodi treći stranac: posle Poljaka i Nemca – Argentinac.
Pokazalo se ipak, da su posle duže od milenijuma evropskog liderstva kardinali sa pravom glasa pogledali put Latinske Amerike, gde živi 42 odsto katolika na svetu, kontinenta koji se više bavi pitanjima siromaštva i širenja hrišćanstva, nego materijalizmom, korupcijom i seksualnim zloupotrebama, čime je zaokupljen Zapad.
Kao takav, Franjo je čovek velikog pastoralnog iskustva, za razliku od teoloških akademaca i vatikanskih insajdera, kakav je bio Benedikt.
Franjo bi mogao, poput prethodnika 2005, da odvoji sat-dva za susret sa predstavnicima medija, a ako bude prihvatio da odgovara na pitanja onda će postati prvi papa koji je to ikad učinio.
Inauguracija pape Franje zakazana je za utorak.
----------------------------------------------
Franjo a ne Francisko
Prvi latinoamerički papa u poslednjih 1300 godina Rimokatoličke crkve Horhe Mario Bergolja zvaće se jednostavno Franjo, bez dodatka „Prvi” sve dok neki njegov naslednik u budućnosti ne uzme isto ime. Odluka Bergolja da postane prvi papa po imenu Franjo veoma je značajna za Rimokatoličku crkvu. On je, naime, izabrao ime po uzoru na Franju Asiškog (na italijanskom Francesco d’Assisi), osnivača franjevačkog reda u 13. veku i simbol je asketizma. Ime ima korene u latinskom jeziku i na francuskom i engleskom glasi Francis. U nemačkom je ovo ime Francuskus ili samo Franc, u italijanskom i ruskom je Frančesko ili Francisk, u češkom František, u mađarskom Ferenc, dok je u srpskom Franjo. Imena papa se u srpskom jeziku izgovaraju u prilagođenom obliku. Tako su kod nas imena ranijih papa bila Jovan a ne Đovani, Pavle a ne Pavao, Grgur a ne Gregorije – tako je i sa imenom novog pape.
----------------------------------------------
Božja ruka
Vatikan – Preko društvenih mreža brzo se proširilo da je papa Argentinac izabran „Božjom rukom”, što je direktno podsećanje na utakmicu između Argentine i Engleske na svetskom prvenstvu 1986. kada je Dijego Maradona dao neregularan gol za koji je posle rekao da je bio vođen „Božjom rukom”.
----------------------------------------------
Pozdrav iz Moskve
Moskva – Ruska pravoslavna crkva pozdravila je izbor pape Franje i izrazila nadu da će se „odnosi pravoslavne i katoličke crkve razvijati u pozitivnom duhu”. Najveća ruska crkva deli sa Rimokatoličkom crkvom konzervativne poglede na mnoga moralna pitanja, ali razilaženja i posle milenijuma od Velike šizme koja je podelila hrišćanstvo obeležavaju međusobne odnose. Svetski jevrejski kongres takođe je čestitao novom papi. Kina je takođe pozdravila papu Franju ističući da Vatikan mora da preduzme inicijativu za prekid diplomatskih odnosa sa Tajvanom.

Obazrivi reformator i pragmatik vodi Kinu
Peking – Vladajuća kineska Komunistička partija dobila je novog predsednika Si Đinpinga (59), za koga analitičari kažu da je oprezni reformista, dobro razume potrebe ljudi i trenutka, efikasan je menadžer i timski igrač koji se drži partijskih pravila i ne rizikuje nepotrebno, prenosi Tanjug.
Njegov izbor nije bilo iznenađenje jer je on već prošlog novembra izabran za generalnog sekretara Komunističke partije Kine, što mu je automatski, po kineskoj tradiciji, otvorilo vrata za predsednički položaj. Čovek koji će u narednoj deceniji predvoditi petinu stanovništva naše planete iskusio je i sve lagodnosti života na visokoj nozi i boravak u zemunici i težak fizički rad.
Si je po poreklu „komunistički aristokrata”, sin revolucionara, i političar koji narodskim jezikom odgovara na zahteve ljudi, čije probleme je dobro upoznao tokom sedmogodišnjeg života na selu u vreme progona tokom Kulturne revolucije.
Svet ga je bolje upoznao pre četiri godine na jednom skupu u Meksiku kada je na kritike zapadnih političara odgovorio nediplomatski oštro. „Usred međunarodne finansijske krize, Kina je još u stanju da reši problem ishrane svoje 1,3 milijarde ljudi, i to je već naš najveći doprinos čovečanstvu”, rekao je on, što mu je donelo poene kod kuće. „Neki stranci sa debelim stomacima nemaju ništa bolje da rade nego da upiru prst u nas”, rekao je tada Si i dodao: „Prvo, Kina ne izvozi revoluciju, drugo, ne izvozi glad i siromaštvo, i treće ne petlja se okolo sa vama. Šta više reći.”
Si je oženjen poznatom pevačicom armijskog orkestra s činom generala, koja je 25 godina pevala na novogodišnjim koncertima prenošenim milionskom televizijskom auditorijumu Kine, tako da je do novembra u zemlji bila poznatija od muža.
Si je izgradio nenametljiv, ali direktan politički stil. On se žali da su politički govori i pisanje često prenatrpani partijskom žargonom i frazama, pa je početkom godine naredio rukovodiocima da prestanu s ispraznim govorima i jasno i jednostavno se izražavaju.
Novi predsednik pripada partijskoj eliti, generaciji partijskih „kneščića”, dece komunističkih revolucionara. Njegov otac, bivši zamenik premijera Si Džongsun, borio se zajedno s Mao Cedungom tokom građanskog rata i revolucije.
On je doživeo pad oca u nemilost i zlostavljanje tokom Kulturne revolucije, kao i očevu rehabilitaciju u vreme Deng Sjaopinga i postavljanje za realizatora prve ekonomske zone u Šenženu, koja je godinama bila predvodnik kineskih privrednih reformi.

Za Vašington hakeri opasniji od terorista
Od našeg stalnog dopisnika
Vašington – Sajber-komanda Pentagona priprema 13 ofanzivnih timova koji će uzvraćati neprijatelju na novom bojištu, u sajber-prostoru, izjavio je general Kejt Aleksander, komandant ovog štaba američkih oružanih snaga, što je, kako konstatuje „Vašington post”, prvi slučaj da vlada predsednika Baraka Obame javno govori o sopstvenom sajber-oružju koje može da bude upotrebljeno protiv drugih zemalja.
Slučajnom ili nekom drugom podudarnošću, o sajber-pretnjama i američkoj rešenosti da na njih uzvrati, govorilo je ovih dana nekoliko funkcionera vlade, što svedoči da bezbednost kompjuterskih sistema u svim oblastima: biznisu, finansijama, vojsci i vladinim institucijama, postaje sve ozbiljniji problem, kao i da je sazrelo uverenje kako je vreme da Amerika i u ovoj oblasti pokaže svoje zube.
General Aleksander je pomenuo ukupno 40 novih timova u okviru njegove komande, koja je inače aktivna od 2009: pored pomenutih 13 „ofanzivnih”, još 23 će do 2015. biti spremne za defanzivne zadatke, kao što su izviđanje i preventiva, a pridodate postojećim regionalnim komandama Pentagona. Mimo ovoga, posebni timovi već se bave zaštitom vojnih kompjuterskih sistema koji su takođe stalno izloženi hakerskim napadima iz inostranstva.
Sajber-uzbunu podigao je i Džejms Klaper, direktor svih obaveštajnih službi SAD. Svedočeći pred Obaveštajnim komitetom Senata, on je upozorio da bi jedan veliki sajber-napad mogao da onesposobi infrastrukturu zemlje i ekonomiju, stavivši ovu opasnost, prvi put od 11. septembra 2001, ispred one koju predstavlja međunarodni terorizam.
Pomenuo je doduše da takvi napadi, koji bi došli iz Rusije ili Kine, nisu izgledni u bliskoj budućnosti, ali da su strane špijunske službe već izvršile upade u sisteme vladinih agencija, Volstrita i privatnih kompanija.
U prošli ponedeljak o ovoj temi je govorio i Tomas Donilon, Obamin savetnik za nacionalnu bezbednost, pozvavši Kinu da prvo ispita napade za koje se ovde tvrdi da su došli sa njene teritorije, a potom na pregovore koji bi definisali pravila ponašanja u sajber-prostoru.
Zvanični Vašington je dosad inače Kinu retko pominjao po imenu kao vinovnika sajber-napada, mada je, kako tvrdi „Njujork tajms”, to postala stalna tema razgovora sa kineskim zvaničnicima. Donilon je bio prvi koji je javno otvorio ovu temu, ne pominjući, razume se, američke napore da razvije sopstveni arsenal sajber-oružja čija je efikasnost pokazana virusima „staksnet” i „flejm”, koji su upotrebljeni protiv Irana, nanevši veliku štetu njegovim nuklearnim postrojenjima.
Odgovor iz Kine stigao je veoma brzo: Peking je takođe za „pravila i saradnju”, izjavio je kineski ministar inostranih poslova, tvrdeći da su optužbe na njen račun „kampanja blaćenja” i da je Kina ustvari žrtva hakerskih napada stranih službi.
Dosad najkonkretnije tvrdnje da je provala u američke sisteme delo kineskih državnih hakera, bio je izveštaj američke privatne kompanije za kompjutersku zaštitu „Mondijant”, koja je identifikovala specijalnu vojnu jedinicu kineske armije stacioniranu u Šangaju, pri čemu je čak navela i adresu zgrade iz koje ona vrši sajber-napade.

Vuk Jeremić i Srđa Popović među mladim liderima sveta
Ženeva – Troje Beograđana uvršteno je u godišnju listu od 199 „Mladih globalnih lidera” iz 70 zemalja koju objavljuje Svetski ekonomski forum u Davosu, prenosi Beta. Među mladim liderima koji će, po mišljenju Foruma, „bitno uticati na svet u narednim godinama”, nalaze se predsedavajući Generalne skupštine Ujedinjenih nacija Vuk Jeremić, izvršni direktor organizacije Kanvas i nekadašnji lider Otpora Srđa Popović, kao i Almira Zejnilagić-Cemel, poreklom iz Zvornika u BiH, studentska aktivistkinja, borac protiv korupcije i konsultantkinja.
Na listi „Mladih globalnih lidera” iz zemalja regiona našao se i potpredsednik Vlade Crne Gore Igor Lukšić.
Svetski ekonomski forum je 1992. godine oformio specijalnu grupu koju je nazvao „Mladi globalni lideri”, a koja putem raznih programa ima za cilj da stvori i pokrene globalnu mrežu mladih vođa iz sveta biznisa i neposlovnih sfera koji bi trebalo da udruže snage u oblastima razvoja društva i okruženja kao i preduzetništva. „Globalni lideri” su osobe mlađe od 40 godina, ali su dokazani, uspešni ljudi koji predstavljaju novu generaciju lidera čija ostvarenja i potencijali imaju uticaj na celi svet.
Svake godine 100 do 200 uspešnih međunarodnih mladih vođa iz poslovnog i javnog života bira se u Forum mladih svetskih lidera, gde potpisuju povelju kojom se obavezuju na principe Foruma i rad na unapređenju stanja u svetu. Mandat traje pet godina, a ukupno je oko 650 mladih lidera izabrano od 2005. do danas.

Na prelazu Gradina, na izlazu iz Srbije, čeka se četiri sata
Prema informacijama uprave granične policije u 17.15 časova, putnička vozila čekaju četiri sata na graničnom prelazu Gradina, na izlazu iz Srbije a na Preševu, na izlazu iz zemlje, putnička vozila i autobusi š zadržavaju 35 minuta, navode iz Auto-moto saveza Srbije (AMSS).
Teretna vozila najduže čekaju na Batrovcima, na izlazu iz Srbije i to dva sata dok se na prelazu Horgoš i Šid, na izlazu iz Srbije, zadržavaju 90 minuta.
Na ostalim graničnim prelazima nema dužih zadržavanja za sve kategorije vozila, prenose iz AMSS-a.

Tesla i Karađorđevići
Dr Oliver Subotić*
Dok sam iščitavao primarne izvore za potrebe pisanja knjige „Tesla: Duhovni lik”, imao sam prilike da se lično uverim u ono što su gotovo svi Teslini biografi u manjoj ili većoj meri uočili u njegovoj ličnosti, a to su izrazite „oscilacije” (neretko i protivrečnosti) u raznim temama. Ipak, primetio sam da postoji nekoliko tema u kojima, slikovito rečeno, ne postoje „sinusoide” i izražene „amplitude”, već isključivo „linearna funkcija”. Jedna od tih retkih tema gde Tesla pokazuje jasnu konstantu u stavovima je odnos prema srpstvu, Kraljevini Jugoslaviji i Kraljevskom domu Karađorđevića.
Nikola Tesla je tokom američkog perioda svog života postao izrazit kosmopolita, ostavši istovremeno srpski patriota. Tokom američkog perioda se formirao i kao ubeđeni srpsko-jugoslovenski monarhista, te je poput većine srpskih intelektualaca tog vremena vatreno podržavao koncept Kraljevine Jugoslavije i bio veliki poštovalac kraljevske loze Karađorđević. To poštovanje se već može uočiti u dostupnim dokumentima iz perioda Prvog svetskog rata, kada on izražava divljenje podvizima srpske vojske predvođene svojim nezaboravnim voždom, kraljem Petrom Prvim Oslobodiocem. Tako, povodom inicijative jeromonaha Nikolaja Velimirovića iz 1915. godine, da zajedno sa Mihajlom Pupinom i Pajom Radosavljevićem potpiše „Vidovdanski proglas” i pozove Srbe u SAD da pomognu svojim sunarodnicima na Balkanu, Tesla iznosi stav da bi taj apel američki Srbi najpre poslušali ako bi ga potpisala dva srpska kralja: Petar Karađorđević i Nikola Petrović.
Ličnost u kraljevskoj lozi Karađorđević, koju je Tesla posebno izdvajao, bio je kralj Aleksandar, koji ga je odlikovao Ordenom Jugoslovenske krune prvog stepena 1931. godine. Kralja Aleksandra je doživljavao kao vladara koji je uspeo da napravi snažnu državu (Kraljevinu Jugoslaviju) i ujedini tri balkanska naroda (Srbe, Hrvate i Slovence). U svom posmrtnom slovu Kralju Mučeniku, objavljenom 1934. godine u „Njujork tajmsu”, Tesla ovako zbori: „Poput Vašingtona, bio je sposoban i neustrašiv general koji je oslobodio svoju zemlju od ugnjetavanja; poput Linkolna bio je mudar i patriotski vođa koji je pretrpeo mučeništvo.” Tesla je, pritom, verovao da će mučenička krv kralja Aleksandra definitivno ujediniti narode Kraljevine Jugoslavije (što se, kao što je dobro poznato, nije desilo). Sa druge strane, strahovao je za jedinstvo mlade države, zbog čega je javno podsetio sve Hrvate i Slovence na činjenicu da je njihova sloboda kupljena cenom srpske krvi u Prvom svetskom ratu. Kralj Aleksandar je za Teslu bio i ostao ličnost koja zaslužuje da bude na „pijedestalu srpskih velikana” – pišući pozdravno pismo Srbima u Geriju (Indijana, SAD) uoči Drugog svetskog rata, on za kralja Aleksandra koristi epitete „Veliki” i „Mučenik”.
Kada je reč o kralju Petru Drugom Karađorđeviću, Tesla i prema njemu pokazuje odnos dubokog poštovanja i izrazite odanosti, približan onome koji je ukazivao kralju Aleksandru. U jednom pismu iz 1938. godine upućenom inženjeru Slavku Bokšanu, Tesla kralja Petra Drugog naziva „mladim orlićem iz gnezda velikog orla”, a Srbe u SAD javno poziva da budu odani mladom monarhu, koga naziva „zenicom u oku naroda”. On kralja Petra Drugog veliča u nekoliko javnih objava u SAD želeći mu mnoga leta. Na koncu, poslednji Teslin izlazak u javnost – tačno pola godine pred smrt – bio je osmog jula 1942. godine u hotelu „Njujorker”. On tada, već prilično ugroženog zdravlja, izlazi u pratnji svog sestrića, diplomate Save Kosanovića, da pozdravi kralja Petra Drugog. Mladi kralj je u to vreme bio u poseti SAD, sa ciljem da od predsednika Ruzvelta izmoli vojnu pomoć za generala Dragoljuba Mihailovića (koga je Tesla, po rečima čuvenog američkog istraživača Lelanda Andersona, smatrao za „simbol drevne srpske borbe za krst časni i slobodu zlatnu”). „Hrvatski glas” izveštava o susretu mladog monarha i Tesle, navodeći kako je genijalni pronalazač rekao da mu je kralj svojom posetom učinio najveću čast i da će mu to biti „najmilija uspomena”. Svoj uvodni govor kralju Petru Drugom Tesla je završio rečima: „Veličanstvo, Bog Vas blagoslovio!”. Prema Kraljevim memoarima, obojica su tokom rastanka plakala, a Tesla ga je otpratio podsećanjem na zaveštanje kralja Aleksandra: da čuva jedinstvo naroda Kraljevine.
Važno je ovom prilikom istaći da je Tesli bila apsolutna strana bilo kakva ideja Jugoslavije bez srpske krune na njenom čelu – ostao je odan kralju Petru Drugom Karađorđeviću i pored stalnih ubeđivanja okoline da pređe na stranu Tita i njegovih komunista, koji su se od samog početka rata spremali za revolucionarni prevrat i nasilno preuzimanje vlasti. O čvrstom Teslinom stavu prilično argumentovano piše Margaret Čejni, pozivajući se na hrvatskog profesora Bogdana Radicu, diplomatu Kraljevine Jugoslavije u SAD, koji je tokom rata prešao na Titovu stranu. Iz njene studije saznajemo da je Sava Kosanović bezuspešno pokušavao da privoli svog genijalnog ujaka da se od kralja okrene ka Titu. O svemu navedenom u svojim memoarima svedoči i Konstantin Fotić, ambasador Kraljevine Jugoslavije u SAD, koji navodi da je svaki pokušaj da se od Nikole Tesle izvuče bilo kakva poruka protiv Kralja Petra Drugog bila bezuspešna. Teslina odanost srpskoj kruni bila je do kraja života održana besprekorno.
Da li bi Tesla, da je danas među nama, od „linearne funkcije” skrenuo kao „sinusoidi” u navedenim temama? To je već domen pretpostavki. A ono što možemo pretpostaviti jeste da bi zbog gorkog iskustva Jasenovca, Jadovna i, na kraju, „Oluje” imao krajnje rezervisan stav prema nekoj novoj jugoslovenskoj ideji. Možemo slobodno pretpostaviti i to da bi se i danas zalagao za što bolje odnose Srba sa Hrvatima i Slovencima, koje je smatrao bratskim narodima. A ako ćemo suditi po ogromnom poštovanju koje je decenijama ukazivao Karađorđevićima – kao i ništa manjem poštovanju koje oni do dan danas ukazuju njemu – verovatno bi u naše vreme bio i počasni član Krunskog saveta.
*Osnivač Zadužbine „Petar Mandić”, dobročine ustanove koja neguje uspomenu na Tesline pretke

Rustem Mustafa svedoči na suđenju Tačiju
Suđenje Hašimu Tačiju i njegovim saučesnicima optuženima za ratne zločine na KiM nastavlja se sutra, a kako saznaju mediji u Prištini, sudsko veće saslušaće Rustema Mustafu, bivšeg komandanta oslobodilačke vojske Kosova (OVK) u Operativnoj zoni Lap, inače poznatog kriminalca i osuđivanog ratnog zločinca. Mustafa je jedan od retkih pripadnika OVK i jedini komandant te terorističke jedinice koji su u Prištini osuđeni za ratne zločine na KiM. On je potvrdio da je dobio poziv od Specijalizovanog tužilaštva u Hagu da se iduće sedmice pojavi kao svedok.
Mustafa će, kako se očekuje, svedočiti o funkcionisanju OVK, a u izjavama za medije kazao je da namerava da „brani istinu o ratu OVK”.
Rustem Mustafa poznat je kao komandant Remi, a tokom rata 1998–1999. bio je komandant regionalne zone Lap i član takozvane lapske grupe OVK. Posle rata, postao je poslanik i potpredsednik Demokratske partije Kosova. Uhapšen je u avgustu 2002. i izveden pred Okružni sud u Prištini u kojem su sudile međunarodne sudije Unmika. Osuđen je prvostepeno na 17 godina zatvora jer je utvrđeno da je sa još trojicom pripadnika OVK ubio petoro nelojalnih kosovskih Albanaca. Vrhovni sud Kosova preinačio je presudu 2005. i naložio novo suđenje pa je 2013. osuđen na četiri godine zatvora.
Bio je optužen da je zajedno sa drugim pripadnicima OVK držao zarobljenike u nehumanim uslovima, uskraćujući im adekvatnu zdravstvenu negu, hranu i vodu. Zatočenici su podvrgavani stalnom premlaćivanju, mučenju i pretnjama smrću od avgusta 1998. do juna 1999. godine.
Sumnja se da je tokom rata na KiM učestvovao u teškim zločinima nad Srbima kao i da je u zoni Lap osnivao logore u kojima su civili saslušavani, zlostavljani i ubijani. Grupe pod kontrolom Mustafe, prema podacima dostupnim medijima, posle rata proterivale su preostale Srbe i preprodavale napuštene stanove i drugu imovinu. Mustafa je pored terorističke grupe BIA formirao i „Skiftere” i „Crvenu ruku”, čiji su pripadnici progonili, kidnapovali i ubijali Srbe na području Prištine i Podujeva.
Prema podacima srpskih bezbednosnih službi, Mustafa je još od osamdesetih godina prošlog veka privođen zbog trgovine narkoticima, krijumčarenja oružja, ucena, napada na policiju i drugih teških krivičnih dela. Američke obaveštajne službe smatraju ga jednom od osoba od kojih preti opasnost po mir na Balkanu.
Prema obaveštajnim podacima, Mustafa u svojim kriminalnim aktivnostima, pre svega u trgovini drogom, sarađuje sa Ramušom Haradinajem, dok je do 2015, kada je pravosnažno osuđen, bio poslanik i potpredsednik stranke Hašima Tačija.
Rustem Mustafa jedan je od prvih pripadnika OVK koje je još krajem 2018. u predistražnom postupku saslušalo tužilaštvo u Hagu, pa se tada nagađalo da će on biti i jedan od prvih čije će se ime naći na nekoj od optužnica. Iako je Mustafa zbog svoje pozicije u komandi OVK pominjan odmah uz Tačija, Kadrija Veselija, Adema Čekua, Fatmira Limaja i ostalih, haški tužilac će ga saslušati kao svedoka, a ne kao okrivljenog.

Kaciga glavu čuva
Biciklisti su često prinuđeni da se kreću kolovozom gde ih vozači motornih vozila tretiraju kao „ometače”, a ne kao sastavni deo saobraćajnog sistema
Na teritoriji Srbije od početka godine poginule su 23 bicikliste, a povređeno je više od 400. MUP Srbije skrenuo je pažnju da su oni najugroženija kategorija učesnika u saobraćaju.
„Apelujemo na vozače putničkih i teretnih vozila i autobusa da posebnu pažnju usmere na bicikliste, kako bi sačuvali njihovu bezbednost. Sa druge strane, apelujemo i na bicikliste da upotrebnom svetala i reflektujućih elemenata učine sebe vidljivijim, a samim tim i bezbednijim u saobraćaju”, saopšteno je iz MUP-a i objavljen apel i na društvenim mrežama.
Ključni problem, kada je reč o bezbednosti biciklista u saobraćaju, jeste njihova ranjivost, jer i pri relativno malim brzinama često zadobijaju teške povrede, uglavnom zbog toga što im je jedina zaštita njihova odeća, ukazali su stručnjaci Agencije za bezbednost saobraćaja (ABS).
Važnu ulogu ima i brzina vozila koja učestvuju u sudaru sa biciklistima, naročito kada je reč o težim posledicama. Biciklisti su često slabo uočljivi za druge učesnike u saobraćaju, pre svega jer su dimenzije vozila manje u poređenju sa automobilima, autobusima ili teretnim vozilima.
To je poseban problem u noćnim uslovima vidljivosti, pogotovo u slučajevima kada bicikl nije opremljen odgovarajućim svetlima, a to su belo na prednjoj i crveno svetlo na zadnjoj strani bicikla, kao i ako vozač i putnik na biciklu ne nose svetlu odeću.
Stručnjaci naglašavaju i činjenicu da biciklisti različite starosne dobi i pola imaju različite psihofizičke sposobnosti. Deca uglavnom nemaju dovoljno iskustva i znanja, a stariji imaju smanjenu moć zapažanja, smanjene fizičke sposobnosti i pokretljivost.
Bezbednost dvotočkaša u velikoj meri zavisi i od saobraćajnog okruženja, koje je najčešće dizajnirano i prilagođeno za kretanje motornih vozila i nije predviđeno za bicikliste.
„Oni su često prinuđeni da se kreću kolovozom gde ih vozači motornih vozila tretiraju kao ’ometače’ saobraćaja, a ne kao sastavni deo saobraćajnog sistema, pri čemu često i sami ne poštuju pravila – ne postupaju u skladu sa signalizacijom, zabranom korišćenja mobilnih telefona, audio i video uređaja, upotrebom svetala na biciklu. Saobraćajne nesreće sa učešćem biciklista, zbog njihove velike ranjivosti, češće za posledicu imaju poginule osobe, nego što je to slučaj kod udesa sa učešćem samo motornih vozila sa zatvorenom karoserijom”, navodi se u rezultatima istraživanja ABS-a.
Kada se uporedo posmatraju podaci o nastradalim biciklistima i nastradalim vozačima i putnicima u automobilima, dolazi se do podataka da biciklisti kada učestvuju u saobraćajnoj nesreći imaju skoro šest puta veći rizik da smrtno stradaju nego što je to slučaj sa putnicima i vozačima u automobilima.
U proseku, godišnje u udesima u Srbiji pogine oko 50 i bude povređeno oko 1.486 biciklista. Svaka jedanaesta poginula i svaka četrnaesta povređena osoba u saobraćajnim nesrećama je – biciklista. Oni čine oko devet odsto od ukupnog broja poginulih i oko sedam procenata od svih povređenih osoba u udesima, pokazuju podaci ABS-a.
Saobraćajne nesreće sa učešćem biciklista se najčešće događaju u leto i jesen, odnosno u periodu godine od jula do oktobra, a najviše u avgustu.
Stručnjaci savetuju biciklistima da imaju zakopčanu zaštitnu kacigu, koja će im spasiti život u slučaju pada sa bicikla i sprečiti povrede glave.
„Koristite štitnike za kolena i laktove kako biste ublažili udarce od pada. Nosite odgovarajuće cipele i proverite da li su pertle pravilno vezane. Obucite adekvatnu odeću – pantalone sa užim nogavicama, majice i jakne koje su uz telo, kako ne bi došlo do zakačinjanja delova garderobe o pedale i druge delove bicikla”, savetuju iz ABS-a.
Bicikl treba da bude ispravan, ručice na upravljaču čvrste i pravilno podešene, a sedište na odgovarajućoj visini – tako da stopala obe noge budu u stanju da dodirnu zemlju. Kočnice moraju da budu ispravne, a pneumatici na točkovima napumpani pod odgovarajućim pritiskom.
Belo svetlo na prednjoj i crveno na zadnjoj strani bicikla moraju biti ispravni i postavljeni na odgovarajuće položaje. Zvonce ili sirena takođe moraju biti ispravni.
„Kada prelazite preko kolovoza, trudite se da se ponašate kao da ste pešak. Pogledajte pažljivo levo, desno, levo. Kada procenite da je bezbedno započnite prelazak, gurajući bicikl pored sebe. Koristite ručne signale da upozorite druge učesnike u saobraćaju ili im date obaveštenje o skretanju i promeni položaja na kolovozu”, savetuju stručnjaci.
U noćnim uslovima i kada je smanjena vidljivost, osim što bicikl mora da bude osvetljen, biciklista treba da ima svetlu i odeću sa retroreflektujućim materijalima. Ako voze bicikl kolovozom, treba da se kreću u širini od najviše jedan metar od desne ivice kolovoza, ali ne uz sam ivičnjak.

Svi bi u menadžere, niko neće u prosvetu
Poražavajuće mali broj studenata koji nameravaju da postanu prosvetni radnici ponavlja se iz godine u godinu. Avetinjski pusti ostaju smerovi fakulteta koji obrazuju nastavnike. Stručnih profesora za fundamentalne opšteobrazovne predmete u preduniverzitetskom školstvu već nema dovoljno, i neće ih ni biti dok na pragu fakulteta ima najmanje budućih brucoša koji žude da steknu visoko obrazovanje da bi se vratili u učionice kako bi neke nove đake opismenili.
Zvuči optimistično kad se kaže da je na Matematičkom fakultetu u Beogradu na smeru nastavnik matematike ove godine konkurisalo duplo više studenata nego lane. Ali u brojkama, realnost izgleda ovako: prošle godine je u ovo doba bilo svega osam kandidata, sada ih je 16, a planirano je 70 brucoša.
Na svim srbističkim katedrama na republičkom nivou očekuje se da će biti popunjeno oko 40 odsto ponuđenih mesta za buduće studente.
– U Novom Sadu, Nišu, Kragujevcu, Beogradu, Kosovskoj Mitrovici, kada se sve sabere, planirano je 441 mesto na budžetu, a ima 186 kandidata. Samo u Beogradu za grupu za srpski jezik i književnost bilo je prijavljeno 34 kandidata na 100 mesta, a za srpsku književnost i jezik 63 na predviđenih 150 mesta. Slično je bilo i prošle godine. Slikovito, ako bismo gledali po poslovičnoj slici čaše vode koja je do pola puna ili prazna, zavisi da li ste optimista ili pesimista, ta čaša je svakako – šuplja – dočarava za „Politiku” prof. dr Slavko Petaković, šef katedre za srpsku književnost s južnoslovenskim književnostima na Filološkom fakultetu Univerziteta u Beogradu.
Jagme za indeks nema ni na Opštoj fizici, smeru Fizičkog fakulteta koji u glavnom gradu upisuju budući nastavnici ovog predmeta. Tu je prijavljen samo – jedan kandidat. Pad broja zainteresovanih se beleži već osam godina, ali do sada nije bila ovako alarmantna situacija. Kako je izjavio dekan, prof. dr Ivan Belča, ovaj brucoš će imati sve predmete, ništa neće biti izbačeno, a sledeći potez je na državi jer ne sme da se dozvoli da se ugasi Opšta fizika, pošto bi u tom slučaju buduće generacije ostale bez nastavnika.
Oskudicu interesovanja za prosvetni poziv potvrđuju i preliminarne rang-liste za upis na Prirodno-matematičkom fakultetu u Novom Sadu. Studije za profesora hemije tu će upisati samo jedan kandidat, a planirano je 20 brucoša. Za buduće nastavnike fizike bilo je ukupno tri kandidata, jedan je pao prijemni, jedan „upao” na samofinansiranje i jedan zavredeo indeks na budžetu, mada je ukupno studenata na ovom smeru moglo biti 25. Za ostala nastavnička zvanja na novosadskom PMF-u zainteresovanost je za mrvicu bolja. Na smeru za profesore matematike ima osam kandidata za 51 budžetsko mesto, dok je za profesore geografije 11 rangiranih, a 40 raspoloživih mesta.
– Mi smo sada u prvom planu kao nacionalna disciplina, a kada smo pokušali da srpski jezik i književnost dobije natpredmetni status, da se uvede na sve fakultete, ta inicijativa ostavljena je da istrune u lavirintima birokratije. Dobili smo deklarativnu podršku i van toga se ništa nije učinilo – ukazuje Petaković.
Njegove reči „prosveta je trenutno na mrtvom vezu, ostavljena je da odumre” i više puta isticane stipendije za studente koji se obrazuju za nedostajuća zanimanja u školama teško da će biti od pomoći. Za ovu godinu dodeljeno ih je samo pet, a novi konkurs uskoro treba da bude raspisan.
– Ne verujem da će to dati velikog efekta, budući da je student potpuno svestan da kad se završi studiranje on ulazi u prosvetu gde su plate takve kakve jesu i, što je veći problem, gde položaj prosvetnog radnika nije dobar – konstatuje ovaj profesor.
Nastavnici tvrde da su nemoćni. Ugled im je srozan. Plate su im ispod republičkog proseka. Učenici to vide i neće da postanu nastavnici. Nastavi li se tako, ne bi čudilo da u dogledno vreme u mnogim školama table budu najpametnije, nastavnici uglavnom nedovoljno stručni, a đaci posledično funkcionalno nepismeni. Hoće li s takvim predznanjem upisivati fakultete?
Da ironija bude veća, najodgovorniji donosioci odluka istrajno tvrde da je obrazovanje prioritet, a unapređivanje kvaliteta obrazovanja strateški cilj. U prvom planu je digitalizacija, a vraćanje dostojanstva prosvetnom esnafu ostaje na marginama. Šta uraditi da se pomak nabolje vidi ubrzo, da se ne čeka deset godina?
– Prvi korak mogu biti stipendije, ali to nije rešenje. Drugi je povećanje plata. Treći, rešavanje statusa prosvetnog radnika, zaštita od pritisaka i sprečavanje nasilja kojima je izložen, kao i prevencija nasilja u bilo kom obliku u školama. To se mora sistemski rešiti vrlo rigidnim kažnjavanjem. Nastavnik mora imati ugled u društvu, a primer i uzor za to treba da budu oni koji istupaju u javnom prostoru. Kada okruženje bude podsticajno tako da đaci u velikom broju upisuju nastavničke smerove i konkurencija će biti veća i najbolji će ulaziti u učionice. Svi ovi koraci su povezani, ne može da se ispuni samo jedan – smatra Petaković.
Medijski prostor, portali naročito, obiluju svakojakim jezičkim pogreškama, lektori su desetkovani, zvanična saopštenja državnog vrha, pa i Ministarstva prosvete, neretko su ugledni primeri grešaka, počevši od pravopisnih. Ako bi, recimo, bar državne institucije koje već imaju službe za odnose s javnošću obavezno morale da uposle profesore srpskog jezika kao lektore, da li bi i to doprinelo pravilnijoj upotrebi srpskog jezika, podsticajnom okruženju i većem interesovanju za studije srpskog jezika?
– To bi bio kulturni uticaj iznutra koji je najbitniji i koji bi menjao ovo društvo. Kad učenik vidi da uopšte nije važno kako govorite, kako pišete, on prihvata taj model. Kada bi u institucije koje se obraćaju javnosti ušli profesori srpskog jezika i književnosti to bi oblikovalo javni izraz, onda bi i đaci i svi građani imali orijentir šta je poželjno, društveno prihvatljivo i važno. Deca nemaju signal iz okruženja koji im kaže da je bitan način izražavanja, poznavanje svog jezika. Ne čitaju kao pre, a uticaj elektronskih medija je ogroman. Navikli su na kratke poruke koje su ekspresivno svedene. Bogatim jezikom možete da izrazite svoju psihološku slojevitost, tanane emocije, nijanse u raspoloženjima, bogatstvo svoga bića. Što vam je jezik siromašniji, teže možete da komunicirate s drugima. Pitanje je da li siromašenje jezika korespondira s osiromašenjem potrebe da se razgovara s drugim čovekom, jer se komunicira kratkim porukama, emotikonima, sažetim mejlovima, frazama, rečeničnim sklopovima koji su klišei. Nisam siguran da problem u komunikaciji dece nije povezan sa siromaštvom jezika, a ono sa iščezavanjem potrebe da se zaista komunicira s drugom osobom – zaključuje šef katedre za srpsku književnost.

Rubljov izborio četvrtfinale Vimbldona, protivnik Đoković ako pobedi Hurkača
Ruski teniser Andrej Rubljov plasirao se u četvrtfinale Vimbldona, pošto je danas u osmini finala savladao Aleksandra Bublika iz Kazahstana rezultatom 7:5, 6:3, 6:7 (6:8), 6:7 (5:7), 6:4.
Meč je trajao tri sata i 20 minuta. Ovo je bio šesti međusobni duel ruskog i kazahstanskog tenisera, a četvrti trijumf Rubljova.
Rubljov će u četvrtfinalu igrati sa pobednikom meča između Srbina Novaka Đokovića i Poljaka Huberta Hurkača, koji je na programu kasnije večeras.
Plasman u četvrtfinale Vimbldona izborio je još jedan ruski teniser Roman Safiulin, koji je pobedio Kanađanina Denisa Šapovalova 3:6, 6:3, 6:1, 6:3. On će u četvrtfinalu igrati sa pobednikom meča između Italijana Janika Sinera i Danijela Elahija Galana iz Kolumbije.


  </body>
 </text>
</TEI>