<TEI version="3.3.0" xmlns="http://www.tei-c.org/ns/1.0">
 <teiHeader>
  <fileDesc>
   <titleStmt>
    <title>The shortest TEI Document Imaginable</title>
   </titleStmt>
   <publicationStmt>
    <p>First published as part of TEI P2, this is the P5
         version using a namespace.</p>
   </publicationStmt>
   <sourceDesc>
    <p>No source: this is an original work.</p>
   </sourceDesc>
  </fileDesc>
 </teiHeader>
 <text>
  <body>
Pesma o sebi
Gospod me seja celo vreme?
I svud sam nova reč i znamen.
U belom hlebu prvo seme,
U tvrđavama krvav kamen.
 
I prvi pogled zaljubljenih,
I nož u ruci haramije,
I molitva iz srca vernih,
I san na pesku gladne zmije,
 
I brodolom u osvit vedar,
I očajnikov krik za snagom,
I na Libanu sjajni kedar,
I strašna vojska pred Kartagom.
 
I ja sam nada srca setnog,
I far u moru nepoznatom,
I reč sa usta krivokletnog,
I lihvareva žeđ za zlatom.
 
Na pustom putu atom praha,
U nebu sunčev krug i slika,
Žižak u domu siromaha,
Suza u oku mučenika.
 
(Politika, 6. januar 1932. godine)

Prodavac grobnica
Sve što je mogao da unovči, i pokretno i nepokretno, unovčio je, pa ipak je uvek bio praznih šaka. Dok mu je pokojni otac bio čuvaran čovek te mu je ostavio i nešto nasledstva, dotle se u njegovoj ruci nije mogao nikad zagrejati novac. Navikao tako da mu uvek zvecka u džepu, on se očajno čupa za kose i krši ruke kad nema šta više da proda od očeve ostavine.
U jednome tako teškom času, njemu pada bezbožna misao na pamet: da proda porodičnu grobnicu, od koje nikakve koristi nema, a koja mu čini još i teret, jer mora da plaća godišnju taksu za njeno održavanje. Otac njegov, koji mu je ostavio nasledstvo, jedini je počivao u toj grobnici i stanovao je u njoj već punih dvanaest godina. To je dovoljno mira za svakoga dobrog hrišćanina. Njemu lično ta grobnica ne treba, jer nema pretenzija da bude sahranjen na uglednom mestu. Ima, međutim, ljudi koji i mrtvi žele da sačuvaju svoj rang u društvu, te će se svakako naći kupaca, a njemu će dobro doći nekoliko hiljada dinara koji sad, kao mrtav kapital, leže šest stopa pod zemljom.
Stvar je poverio jednome od onih poznatih agenata, koji se bave prodajom i preprodajom prezaduženih kuća, već nekoliko puta u popis uzimanoga nameštaja i založenih dragocenosti. Agenat je rado primao posao, jer je uvideo da jedna grobnica, na uglednom mestu, može biti dobar artikal za prodaju.
Da bi pristupio poslu, on je otišao već prvo jutro pred „Kasinu“. Tu, ispred kafane, s proleća se već isture na trotoar stolovi i rano ujutru, vraćajući se s pijace, uvraćaju penzioneri te se zbiraju oko stolova, piju jutarnju kafu, kašlju, stenju i govore o velikoj evropskoj politici. Tu je okretni agenat uhvatio busiju i sa drugoga stola merkao pogledom penzionere, pratio karakter njihovoga kašljanja, zagledao im vrat koji se kao izlizana osovina iznosio iz kragne i zagledao im uši da li se dovoljno prozre. Odmeravao ih je tako dan dva i tri i, najzad, na jednome mu se zaustavio pogled. Kada je još čuo da je to viši činovnik u penziji, da važi kao čovek koji ima nekoliko uložnih knjižica i kuća bez duga na Vračaru, on je zadovoljno protrljao ruke šapćući:
– Evo kupca!
Razume se od toga trenutka nije ni časa časio. Već sutra dan zakucao je na vrata g. Petrovića, onoga što ga je fiksirao kao kupca.
– Gospodine – rekao je iznenađenome penzioneru – ja dolazim da vam učinim jednu uslugu.
– Molim!
– Poznato mi je, gospodine, da ste vi jedan vrlo ozbiljan i razborit čovek da su vaše stvari sve sređene, pa mi je čudo kako to da niste pomišljali na jednu i to najpreču stvar. Vi ste već stariji čovek, morate dakle misliti i na smrt. Ne možete računati na to da će vaši naslednici voditi računa o tome gde ćete vi biti sahranjeni; njima će to biti svejedno. Ali vi, vi bi morali voditi računa o tome. Ne možete tek dozvoliti da budete bačeni u kakvu rupu gde ni ljudi ni sunce ne dopire...
– Molim vas – prekide ga usplahireno g. Petrović – šta hoćete vi time da kažete?
– Hoću da kažem da bi vi trebali za vremena da kupite sebi grobnicu.
– Gospodine! – zadrhta glas u astmatičnome grlu g. Petrovića. – Otkud vi, i zašto, i ko vas je poslao? Šta će meni grobnica, ne treba meni grobnica! Idite vi do đavola!
– Grešite, gospodine, jako grešite. Kako, zaboga, možete reći da vam ne treba grobnica kad, eto, ja već dva-tri dana posmatram i pravo da vam kažem, vaš mi se kašalj ni malo ne dopada. Ja mislim da ćete vi teško izgurati do jeseni.
G. Petroviću zaigra grlo i uguši se reč u kašlju, te samo podiže ruku da pokaže agentu gde su vrata za izlazak.
– Verujte da grešite – nastavi agenat sasvim mirno – jer vi možete tako na nogama, sasvim iznenada umreti, i zamislite kako ćete se tada naći u zabuni ako ne obezbedite sebi za vremena grobnicu.

Napolje! – dreknu g. Petrović poslednjom snagom koju je pribrao.


Promenio je kafanu samo da bi izbegao susret sa onim užasnim čovekom, jer, nije to samo neprijatnost susreta, već je on u agentovom pogledu stalno čitao ono: „Meni se vaš kašalj ne dopada, vi ćete teško izgurati do jeseni!

Agenat se, kao što bi to i svaki drugi agenat učinio, diže i ode, što ne znači ujedno da i napušta partiju. Naprotiv, on poče i na dalje svaki dan odlaziti tamo pred „Kasinu“ i zauzimati mesto za susednim stolom, kako bi mogao fiksirati g. Petrovića.
Ma koliko da je g. Petrović obarao pogled i okretao glavu, osećao je uvek da na njemu počiva pogled onoga prodavca grobnica i to ga je užasno uzrujavalo. Jednom prilikom, kad ga kašalj nešto jače zaguši, priskoči agenat čak sa susednoga stola sa čašom vode i kad ga povrati od kašlja on mu sa prekorom dobaci:
– Eto, eto, kažem ja. Ne zaboravite da sam ja zadržao za vas grobnicu. Imam kupaca, ali sam ja vama dao reč i rezervisao sam je samo za vas.
G. Petrović nije mogao više da izdrži. Toga časa digao se da nikad više ne dođe u „Kasinu“. Promenio je kafanu samo da bi izbegao susret sa onim užasnim čovekom, jer, nije to samo neprijatnost susreta, već je on u agentovom pogledu stalno čitao ono: „Meni se vaš kašalj ne dopada, vi ćete teško izgurati do jeseni!“
U novoj kafani, to je bilo kod „Balkana“, sedeo je mirno i srkao kafu razgovarajući sa prijateljima za stolom o velikoj evropskoj politici. Ali jednoga jutra, kad uznese glavu sa šoljicom na usnama, da dosrče kafu, njegov se pogled srete sa agentovim i polete mu kafeni talog u dušnik te ga jedva povratiše.
Najzad ukide sebi zadovoljstvo da ide u kafanu na jutarnju kafu i ako je to tako prijatna penzionerska zabava. Tako se on izgubi od sveta ali ne i od o čiju istrajnoga agenta.
Jednoga dana pođe g. Petrović na groblje, na parastos nekom svome prijatelju. Sedi on spokojno u tramvaju i kad se tramvaj zaustavi pred grobljanskom kapijom te htede da siđe, zasta na platformi, jer mu se učini vrlo visoko. U tom mu  neko  pruži ruku te se on osloni i siđe, ali, kad stade na zemlju, on se nađe oči u oči sa onim prodavcem grobnica. On ga je još u varoši spazio u tramvaju ali je ostao na platformi, bojeći se da zbog njega ne siđe g. Petrović na kojoj ranijoj stanici, a ovde, na krajnjoj stanici, pritrčao je da mu učini uslugu.
– Baš dobra prilika što smo se sreli ovde, te možemo poći da vidite – veli mu agenat prateći ga.
– Šta da vidimo? – dršće nervozno g. Petrović.
– Pa, grobnicu.
G. Petrović se odvoji od agenta i štuknu u gomilu, uveren da se time spasao, ali u crkvi, za vreme parastosa, kada g. Petroviću dadoše po običaju svećicu, priđe mu prodavac groblja prinoseći mu svoju da pripali. G. Petrović je odstojao parastos sa osećanjem kao da se nalazi na svome sopstvenom parastosu i jedva dočeka kraj da naiđe na vazduh, da ga se nadiše.
Pred crkvenim vratima već ga je očekivao agent.
– Evo, ovuda ćemo, nije daleko! – reče mu pridružujući mu se.

A, ne! – odgovori g. Petrović odlučno i okrete agentu leđa. Ali, dok on još nije ni stigao da se okrene oko sebe, agenat se već našao s druge strane, ispred njegovoga lica i bio je toliko neodoljiv da bi mu i čovek čeličnije volje morao popustiti, a kamo li g. Petrović koji je, od prvoga susreta sa ovim prodavcem grobnica pa do danas, izgubio vrlo mnogo hrabrosti.


Isceđen bolešću, slomljen i prebijen, jedva se uspeo u vagon druge klase i sručio se u sedište, predajući se dremežu. Voz je naglio i odmicao noseći ga u svežinu, u zelene oblasti gde će zdravlje obnoviti.

On je išao nepouzdano, kao čovek koga vode na gubilište i slušao je sa užasavanjem agentove reči:
– Pogledajte samo kako je odavde lep izgled. Zamislite šta vam to samo vredi, ovako lep izgled. Verujte, to je pravo zadovoljstvo biti mrtav kad znate da ćete imati ovako lep izgled.
– Ne treba mi! – gunđa kroz zube g. Petrović.
– Pogledajte samo, molim vas –  nastavlja prodavac kad su već bili kod same grobnice. – Pogledajte, vidi se Sava, Dunav, Cer. Zamislite samo to uživanje kad bacite pogled... Pa onda osećate li kako ovde lep vetrić ćarlija. Šta vam samo to vredi što ćete imati svež vazduh iz prve ruke.
– Ne treba mi! – gunđa i dalje g. Petrović.
– Pa onda, šta vam samo vredi što je sunčana strana. Prvi jutarnji zraci bljesnuće na vas, a posle podne imate divnu hladovinu.
– Hajdemo! – reče g. Petrović, pošto poče već da oseća tu ladovinu i okrete glavu od grobnice.
– Ne dopada vam se?
– Ne dopada mi se! – pokušava g. Petrović da bude odlučan.
– Mislite možda da je tesna grobnica? O, varate se, gospodine. Zar ne vidite da ste vi prava paučina, nema vas ni pedeset kila. Možete se skupiti u jedan kraj grobnice pa da ostavite čak mesta koje bi mogli izdati pod kiriju kakvome samcu.
G. Petrović nije mogao više da izdrži. On prikupi svu snagu i, kao tane iz puške izbačeno, naže u begstvo, preskačući preko grobova kao da ga gone mrtvi. On se jedva dočepa tramvaja i pade u sedište, a kad tramvaj krenu, on danu dušom, pošto se uverio da prodavac nije ušao u isti tramvaj.
Tako je srećno izbegao od svoga mučitelja, ali, savladan uzbuđenjem i onom ladovinom koju mu je prodavac gustirao, najzad i velikim naporom koji njegova astma nije mogla podneti, on pade u postelju. Bolest je bila ozbiljna. Lekar se zabrinuo, a gazdarica, koja ga neguje, pričala je da je g. Petrović u vatri govorio sve koješta i uzvikivao: „Neću da dajem grobnicu samcima pod kiriju!“
Kada se malo pridigao, lekar mu je savetovao da ni časa ne časi nego što pre da ide u kakvu banju, radi promene vazduha.
Isceđen bolešću, slomljen i prebijen, jedva se uspeo u vagon druge klase i sručio se u sedište, predajući se dremežu. Voz je naglio i odmicao noseći ga u svežinu, u zelene oblasti gde će zdravlje obnoviti.
Tek što je izmakao voz jedno pet kilometara, a uđe u kupe jedan putnik, progura se između kolena putnika, stade okrenutih leđa prema g. Petroviću penjući kofer na mrežu, pa se onda okrete i sede baš na prazno sedište prema bolesniku i, kada ga zagleda u oči, a njegovo se lice obasu iznenađenjem i zadovoljstvom.
 – Vi? – uzviknu ushićeno prodavac grobnica.
G. Petrović zadrhta celim telom i oseti bez termometra da mu se temperatura pope na 39.
– Idete možda u banju? – nastavi agent.
G. Petrović ne odgovori ništa, samo oseti kako mu nepravilno bije srce.
– Rekoh li ja vama – nastavlja agenat – da vi nećete dogurati do jeseni, a eto, još niste zbrinuli grobnicu. Zbilja, kako je zgodna prilika, mogli bi sad da svršimo tu stvar.
G. Petrović se zatrese celim telom, plamen mu buknu uz obraze i nakostreši mu se kosa kao čoveku kome lebdi smrtonosna opasnost nad glavom. On jauknu i skoči te povuče svom snagom onu bremzu za spasavanje i, malo zatim, voz se zaustavi usred polja.
Na prvoj idućoj stanici skinuli su s voza i g. Petrovića i agenta i predali ih policijskom komesaru.
 
( Politika 30. april 1932. godine)

Bitinski pastir
Iznad ovaca samo teška planina,
Bitinija sa svojim bregovima,
Veliko veče Azije koje ih koso preklopi,
List knjige koju vetrovi čitaju,
Daleki dah mora i ostrva što se stresaju.
 
Silaze, tako, padinama Bitinskog Olimpa,
Bezbrojne, neznatne, užurbane kao miševi,
Radi torova pokraj Bruse,
Radi zbijenosti koja štiti od vukova.
 
Najpre jedno ogromno stado: hiljade i hiljade ovaca,
Klateći vruće, nabijene mešine mleka –
Za njima jagnjad omađijana –
I ovnovi, u istom ritmu, mužjaštva i svoja zvona,
Oči im sjaje u večeri plamičcima,
Na nogama tako tankim, tako nespretnim, reklo bi se da hramlju.
 
A onda, skačući s busena na busen, nizbrdo,
Iskrsnu on ogrnut prevrnutom kabanicom,
Kao mesečina, skačući niz bregove,
Zvezda, što se sa neba samih skotrljala.
Čovek kao svi drugi ljudi,
Pastir kao svi drugi pastiri;
Na nebeskom bi prstenu bio sjajan, u noći, međ brdima izgubljen,
 
Mladić, bez naročitih misli, bez čuda,
Prosto naprosto, mladić ogrnut kabanicom.
Samo glava tamna, od sunca preplanula,
Samo oči, noći i vetru otvorena.
 
„Zovem se Selim. Rodio se u Bosni. Gonim trista ovaca
Govorim ovi jezik, i mnogi su naši ođe u brdima,
Il su u Brusi dućandžije,
Od Livna sam. Deset godišta da poljanu nijesam vidio,
Ni goru oko Glamoča.
I tamo sam čuvao ovce stričeve.”
 
„Zemlja je ko zemlja,
I u ovoj ođe ima vode i snijega, i krtola, pa dosta,
A janje koje čuvam, dižući ga do ovce,
Kolju ko i ođe,
A onda je svejedno za čiji nož i za trbuh čiji.”
 
„Da, neženjen! Čime bih to čeljade preranio;
U kojoj postelji da me čeka,
I pošlje čija, moju glavu da zagrli?
Jednom je prišla jedna đe sam spavo,
I bila tiha i slatka ko mehlem,
I suza za njom mi ostanula,
A ipak sam je u noć odgonio.”
 
Jer ja sam čojek, a žena ti je žena,
I pošto si je već imo,
Sa nesrećom je bolje u postelji no s njom,
Jer večeri su duge a treba živjeti sa svojim mukama,
Provesti sa svojim brigama;
I dosta je brojati njih, ko ovce da se ne izgube.”
 
„Vremena su se promjenila, i više nije ko što je bilo
Ja sam bitinski čobanin, al znam da je s ovu stranu Amerika, i s onu Kina,
Da jedni trče za ovcama i drugi za mašinama,
I da ljudi uveče broje ovce a noću broje brige.”
 
„Ja sam ovčar, ali šta sve to znači?
Ovčari ne sviraju više frule kao nekada,
Ovčari sviraju u svoje nesreće,
I ništa više nije ko što je bilo, jer zašto bi i bilo;
I ništa više ne odgovara onom što prestavlja,
Ni to da sam Turčin, kad sam ustvari Bošnjak,
Ni to da čuvam ovce pod Olimpom, kad ovaj ustvari nije Olimp,
 
I znam da je gramofon kutija,
Da ako razbijem postoji jedan drugi;
I ja više ne verujem i ne klanjam.”
 
„I ja više neću imati sina,
Jer ni otac mene nije morao imati,
Jer jedan rob ne mora rađati drugog,
A slobodan čojek dovoljan je sam pred vječnošću.
I neću otići u Ameriku,
Jer bih i tamo čuvao ovce;
I znam što znam;
I znam da, što jednom treba i hoću da učinim učiniću.”
 
Tako govori jedan mladić, ogrnut noćju i kabanicom
Pod planinskom vejavicom,
Pod nebom oštrim, tamnim, hladnim,
Kotrljajući se za ovcama niz bregove,
Neznatan, bedan, sićušan, izgubljen,
Skoro bez misli, skoro bez čuvstva i bez užitaka,
Bez veze, skoro glup, skoro idiot,
Dragi kamen ispali sa nebeskoga prstena,
Otkotrljan po ovim prostranstvima Bitinije,
Po ovoj Maloj Aziji i Olimpu,
Kao da je bilo gde drugde;
Sa nebeskoga prstena kojim svaku noć
Jedna nesreća sveta drugu verava.
 
I tako govori, kao što bi i makoji drugi
Svodio svoje reči i svoju krv niz bregove.
 
Na brodu Džul-čemal, februara 1932.
 
(Politika, 6. januar 1934. godine)

Knjiga kao insajder
Danas većina mladih knjigu doživljava kao neprijatnost i dosadnu obavezu. Ova istina odavno je prihvaćena i potisnuta među teme o kojima jedva da još ima smisla govoriti. Ta loptica se čak više ni ne prebacuje između škole i porodice, sociologa i kulturologa, izdavača i pisaca, psihologa i škole. Svi su se složili da su krive „nove tehnologije” i sad već tema može da miruje.
Svaku temu, međutim, može da oživi slučaj, pa je slučaj dodirnuo i temu odnosa mladih prema knjizi. Naime, u jednoj beogradskoj osnovnoj školi, nastavnik književnosti, očigledno i poznavalac psihologije adolescenata, preduzeo je akciju koja nadilazi opšteprihvaćenu mantru „radim samo ono što moram” i ulazi u polje utopističke „radim sve što mogu”. Predložio je aktivu nastavnika književnosti da zajedno promene praksu rada s knjigama. A u svom odeljenju on je to već uradio. Uzeo je iz biblioteke nekoliko knjiga i odneo ih u svoje odeljenje. Podelio je decu u grupe, to jest uočio njihove već postojeće podele u „vršnjačke grupe”, i svakoj grupi dao po jednu knjigu. „Vaša grupa čita ovu knjigu, vaša ovu, vaša ovu... Počinješ ti... pa kad završiš, daješ njemu... možete da promenite redosled... Rok: taj i taj... ”
Rezultati ove pomalo donkihotovske akcije još nisu poznati, ali sama zamisao zaslužuje pažnju. Još jedanput se, dakle, zapitajmo: zašto mladi ne vole da čitaju? A pošto odgovor nije pronađen dosadašnjim promišljanjima, primenimo metodu kontrasta: a zašto neki drugi čitaju? (Srećom, ima među mladima iskrenih zaljubljenika u knjigu i čitanje.) Tu ćemo se složiti: čitaju jer je knjiga postala deo njihovog sveta. Dakle, onima drugima, koji ne čitaju, knjiga naprosto nije postala deo sveta.
Zašto danas mladima knjiga nije deo sveta? I šta zapravo čini svet današnjih mladih ljudi? Najlakše je opet okriviti „nove tehnologije” – mobilne telefone, internet i „Fejsbuk” – i reći da su današnja deca drugačija. Naravno da nisu drugačija. Današnja deca su ista kao deca pre hiljadu godina, ali je drugačije socijalno okruženje u koje ih odrasli smeštaju. A osim toga, ako su nove tehnologije toliko rušilačke, kako nisu iz života mladih izbacile loptu, lutku, i, pre svega – potrebu za porodicom i potrebu za vršnjačkom grupom?
Elementarna socijalna psihologija će nam reći da se u razvoju mlade osobe detinjstvo odlikuje vezanošću za porodicu, a adolescencija vezanošću za vršnjačku grupu – dok se ne formira samostalna ličnost. Dakle, porodica, odnosno vršnjačka grupa, jesu svetovi mladih ljudi u kojima danas nema knjige, pa ih nema ni u životu mladog pojedinca. Razlozi za to nalaze se zaista u modernom načinu života, jer ako su deca danas ista kao pre hiljadu godina, porodica i vršnjačka grupa nisu.
U današnjoj porodici dete uglavnom jeste oslobođeno straha i autoriteta odraslih, ali u zamenu za to nije dobilo poštovanje svoje male ličnosti, niti model za ugledanje, scenu za izbor između dobra i zla. Dete je postalo neka vrsta ukrasa i dragulja – svi ga čuvaju i paze, ali kao dijamant i kao novi automobil. Ne vide u njemu ličnost koja vapije za razvojnim podsticajem. I – nema knjige. U porodici se ne priča s poštovanjem o knjizi, deci se ne pričaju bajke, već se satanizuju kao mesto koje vrvi od nasilja, a umesto njih poklanjaju im se najnovije slikovnice sa slatkim tekstovima, tako da knjige liče na reklamne kataloge.
Vršnjačka grupa je pribežište za mlade u fazi rane adolescencije, u kome oni traže prve trenutke kada će biti pametni i važni. I tu takođe – nema knjige! Ima „novih tehnologija”, i one jesu bitne za funkcionisanje vršnjačke grupe, ali knjige – nema!
Zašto nema knjige u vršnjačkoj grupi? Zato što je i vršnjačka grupa s vremenom oslobođena kontakta s autoritetom odraslih, ali to mesto nije zauzeo niko, jer „nove tehnologije” ne uspevaju da ga popune. I zato akcija nastavnika liči na ubacivanje knjige kao insajdera u vršnjačke grupe njegovog odeljenja. Može se očekivati da, očigledno istinski, a ne lažni, autoritet tog nastavnika obezbedi početni impuls da se knjiga insajder u vršnjačkoj grupi zadrži, a onda i da bude prihvaćena. Tokom vremena bi mogla postati normalni deo svakodnevice, nalik na „nove tehnologije” i nove patike, i biti tačka okupljanja i razgovora, tema za poruke i prijatelj za selfije. Dok se neosetno ne izgradi u mladoj ličnosti nezamenljivo, dragoceno osećanje: potreba za knjigom.
Književnik

Kako su i zašto Srbi postali pametniji
Podatak koji je nedavno izneo predsednik SANU, akademik Vladimir Kostić obradovao je građane Srbije. Srbi su postali mnogo pametniji. U Srbiji je, prema rečima akademika Kostića, 2013. godine bilo više od 14.000 studenata s prosečnom ocenom preko 8,5, dok je broj tako dobrih studenata pre šest godina bio tek nešto veći od 1.000. I nijedna stranka, sad u predizborno vreme kad ističe svoje velike rezultate, nije sebi pripisala zaslugu za ovako veliki uspeh. Učiniti Srbe 14 puta pametnijim jeste rezultat vredan svake pohvale i građani bi listom glasali za stranku koja bi to prijavila kao svoju zaslugu. Ali, svi političari, i oni na vlasti i oni iz opozicije, ostali su nemi pred ovako zapanjujućim uspehom. Čak ni ministarstvo zaduženo za proizvodnju pameti u Srbiji nije našlo za shodno da se ovim povodom oglasi. Mora da im je neko sa strane rekao da bi se takvih rezultata u svakoj normalnoj zemlji nadležni postideli, pa se zapitali šta hitno treba da se uradi da se takvi rezultati više ne ponove.
Šta li će tek, za ovakav uspeh, kazati MMF pri sledećem propitivanju? Neće sledeći put da nam dozvole ni „povećanje” plata i penzija, koje je manje od bankarske provizije. Zato što Srbi hoće da na brzinu budu pametni, umesto da za sve pitaju belosvetske mahere.
Dobronamerni građani Srbije su s velikom zabrinutošću primili ovaj podatak akademika Kostića. Oni već godinama s mukom gledaju kako im se sve vrednosti urušavaju. Ljudi iz vlasti, koji nikada ništa u životu nisu uradili, a još manje stvorili, preduzimali su i preduzimaju sve da potpuno unište ono što je nekada dobro radilo, s obrazloženjem da će napraviti još bolje. Oni koji nikada ni ciglu nisu videli srušili su nam kuću, uz obrazloženje da će da nam naprave još bolju i uspeli su u tome. Mislim, uspeli su da nam sruše kuću. Ostavili su nam razvaline. Ređali su se samoproglašeni eksperti za sve i svašta, dovođeni su naši „eksperti” spolja, koji su na nekim nazoviuniverzitetima u belosvetskim pambukovicama kupili (jer tamo školovanje nije besplatno) neku diplomu, a naše razvaline bivale su sve veće i vetrovi su nas sve više šibali sa svih strana. Kao dovitljiv narod i Srbi su brže-bolje počeli da otvaraju isturena odeljenja različitih fakulteta, a univerziteti su počeli da niču kao pečurke posle promena. Najsnalažljiviji, s iskustvom koje su stekli u ratovima i pod sankcijama, uveli su trgovinu u školski sistem. Razvila se i nova naučna disciplina – mitologija, i mito je postalo sredstvo za rešavanje svih problema koje pojedinac ima s državom na svim nivoima.
Kragujevčani su odmah patentirali kupoprodaju diploma. A Srbi vole da kopiraju tuđe patente bez plaćanja naknade, pa se kragujevački patent proširio i dobro primio i u ostalim delovima Srbije. Hteli ste diplome i titule i nova vlast vam je to omogućila da imate. Osveta loših đaka, kako je govorio akademik Pavle Savić, nastavila se. Sudstvo je ionako sređeno na duže staze, pa će svi kupci i prodavci diploma mirno da dočekaju penzije, uživajući u privilegijama koje su za male pare stekli pre nego što dođu na red za bilo kakvo suđenje.
Tvorci opamećivanja Srbije nisu ni svesni koliko su teške i dalekosežne štete naneli Srbiji. Da li se iko u ovoj zemlji zapitao ko će sutradan da nam projektuje mostove, liftove, zgrade, na primer, ko će i kako da nas leči, ko će i kako da nam uči decu ako svi koji su upisali fakultete završavaju iste s desetkama. Srbija, koja je nekada izvodila građevinske radove širom sveta, sada na tenderima bira često sumnjive firme iz okruženja koje nam za velike pare ošljare po zemlji. I zašto, pored toliko pametnih i po novom sistemu školovanih studenata s visokim prosekom, kumimo, molimo i za rukave vučemo belosvetske Kurte i Murte, dajemo im pare, samo da dođu i da od naših para otvore neki svoj pogon, ne bi li zaposlili naše ljude na najjednostavnijim poslovima i s najnižim primanjima? I da li će iko da odgovara za to što je Srbiju u narednih barem dvadesetak godina, koliko traje pravo školovanje jednog akademca, unazadio i sveo na „ruke” stranim Kurtama i Murtama? Nekome je diploma potrebna samo za slikanje i za hvalisanje, nekome za funkciju ili za dobro državno radno mesto, a Srbiji su potrebne prave diplome koje su stečene radom i znanjem, a ne parama i snalaženjem.
Nikome nije palo na pamet da uporedi godinu (2007) koju je pominjao akademik Kostić s godinom kad je u visoko školstvo uveden tzv. bolonjski sistem (2005), da bi shvatio kako je taj novi sistem školovanja, poduprt novim načinom finansiranja visokog školstva, učinio Srbe mnogo pametnijim i kako su tada desetke počele da teku potocima. Da parafraziram jednog od Kovačevićevih Topalovića: „Ala su nas ubolonjili, svaka im čast! Ostale samo desetke!”
Naučni savetnik, Beograd

Nekako s proleća 2020. godine
Bio sam nedavno u Zagrebu i tamo s prijateljicom raspravljao o ondašnjoj političkoj situaciji. Ona je levičarka i neopisivo je besna na filoustaške sentimente u novoj vlasti Republike Hrvatske, ali je na prethodnim izborima apstinirala i uprkos svemu se ne kaje zbog toga. Kaže da jednostavno nije imala za koga da glasa. Pitao sam je zašto nije glasala za SDP. Rekla je kako za nju nije problem što SDP, eto, nije prava levica, nego način na koji su se ponašali dok su imali vlast, sva ta bahatost i dezavuisanje svake kritike primedbom da je stanje još i dobro u poređenju sa onim koje su oni zatekli. Nasmejala se i rekla: To je kao u onom vicu kad četrdesetgodišnjakinja dođe kod ginekologa. Rekao sam da ne znam taj vic. Ide ovako: Četrdesetgodišnjakinja došla kod ginekologa i on joj posle pregleda kaže da je s njenim zdravljem sve u redu, ali da ima jedno privatno i indiskretno pitanje. On slučajno zna da je dama već u trećem braku, pa kako je moguće da je još uvek virgo intacta, odnosno devica. Znate doktore, kaže ona, moj prvi muž je bio Francuz i njega sam u tom smislu interesovala samo oralno i analno, a drugi muž mi je bio Bosanac koji je mislio da žena treba da ti kuva, pere i pegla, dok seks imaš sa ljubavnicama. Dobro to, prekida je doktor, ali vi ste već četiri godine u braku sa državnim ministrom iz SDP-a. Eh, doktore, veli žena, pa znate kakvi su oni, ovaj moj se samo žali što ovi pre njega nisu ništa uradili.
Vic se u Hrvatskoj, naravno, prepričava u kontekstu lokalne političke situacije, ali je zapravo univerzalan i SDP se može zameniti bilo kojom vladajućom strankom u bilo kojoj zemlji koja na svaku kritiku o jalovosti vlastite vladavine odgovora kritikom svojih prethodnika koji, eto, ništa nisu uradili. Iako su SPS i SNS preuzeli vlast u Srbiji još 2012. godine, manevar sa vanrednim izborima 2014. i premijerskom rokadom pomogao je aktuelnoj vlasti da barem u delu javnosti ostavi utisak da vlada tek dve godine. Predstojeći vanredni izbori to će, međutim, promeniti. Očekuje se da će se vlast ponovo formirati oko SNS-a i oni tada neće moći da kritikuju svoje prethodnike jer bi to značilo da kritikuju sami sebe. To je zapravo jedina sigurna dobit koju opozicija može da očekuje od ovih izbora.
Već je mnogo komentatora ustvrdilo da su ovi izbori samo priprema za predsedničke koji će se održati iduće godine. Pojedini – Miša Đurković, recimo – tvrde da će uz predsedničke izbore 2017. „najverovatnije opet ići i novi parlamentarni“. Mislim da to nije izgledno. Kao što vrč ide na vodu dok se ne razbije, tako i trik sa vanrednim izborima ima ograničen rok trajanja. Iduća vlada će – uz eventualne rekonstrukcije – vladati do proleća 2020. godine.
Psiholozi iz ženskih časopisa barataju onom bizarnom jednačinom po kojoj je posle izlaska iz duge veze potrebno da prođe polovina vremena provedenog u vezi da bi se raskid preboleo. Banalno govoreći, posle veze od dve godine pati se godinu dana. Političari bi morali da budu spremni na neku varijantu ove relacije, odnosno da budu svesni da će im često biti potrebne dve godine u opoziciji za svaku godinu u vlasti. Uostalom, upravo je Aleksandar Vučić čovek sa ogromnim opozicionim stažom. Uz svest da ove izbore sigurno gube, ozbiljne opozicione stranke morale bi već početi da se pripremaju za izbore 2020. One se, međutim, listom troše u blesavim i trivijalnim kratkoročnim nadgornjavanjima tako da se doima skoro izvesnim da niko od aktuelnih opozicionih lidera ni 2020. godine Vučiću neće moći ništa.
Ipak, to ne znači da on mirno može da očekuje kako će sigurno da vlada još osam ili dvanaest godina. Ako još nema opozicionog lidera koji ga može pobediti, ne znači da ga neće biti, samo što taj koji za četiri godine može osvojiti vlast nije bilo ko za koga ste već čuli ili barem nije neko za koga znate u političkom kontekstu. Taj neko ne može biti potrošeni kadrovik niti olinjali birokrata, mediokritet sa nekoliko desetina naštrebanih fraza. Taj neko ne može biti pomodarska kopija lidera Sirize ili Podemosa koji bi pojam „socijalne pravde“ koristio na isti način na koji desničari koriste nacionalizam. Taj neko će morati da ponudi iskrenu i autentičnu politiku sa konkretnim lokalnim rešenjima za konkretne lokalne probleme i moraće izbrisati cinizam ciničnih, ukinuti apatiju apatičnih, uništiti hejt hejtera, moraće gomilu očajnih i otuđenih pojedinaca ubediti da predstavljaju zajednicu odnosno društvo i da su oni sami ti koje su sve vreme čekali.
Pisac i novinar

Tehnika otključavanja „ajfona” ostaje tajna
Kako je i uz čiju pomoć Ef-Bi-Aj provalio u telefon teroriste iz San Bernardina ostaće tajna ne samo za javnost, već i za „Epl”. Ovoj kompaniji američka administracija to ne želi da otkrije i omogući joj time popravljanje softverske greške.
Iako država ima svoju proceduru prema kojoj razmatra da li bezbednosni propusti u kompjuterskim sistemima treba da budu obelodanjeni ili ne, u ovom slučaju, kako objavljuju pojedini američki mediji, otkrivene greške su u vlasništvu privatnih kompanija i državni organi zbog toga nemaju ovlašćenja da ih objavljuju.
Međutim, suprotno ovim informacijama, direktor Ef-Bi-Aja nedavno nije isključio mogućnost da „Epl” ipak bude obavešten o otkrivenoj grešci koja je dovela do otključavanja spornog „ajfona”.
Na odluku o objavljivanju informacija o bezbednosnim rupama utiče, između ostalog, i to koliko je rasprostranjena upotreba programa o kojem je reč, zatim da li ta greška može da se koristi za praćenje terorista, kriminalaca, za sprečavanje sajber napada, otkrivanje trgovaca nuklearnim oružjem i drugih nezakonitih radnji.
I dok Rojtersov anonimni izvor tvrdi da je pomagač Ef-Bi-Aja bila strana firma, „Vašington post” je objavio da su istražitelji platili profesionalnim hakerima da provale u telefon.
Ef-Bi-Aj je najpre tvrdio da bez pomoći „Epla” nije moguće otključati uređaj, a zatim je usledila sudska naredba kompaniji iz Silicijumske doline da pomogne u slabljenju bezbednosne zaštite „ajfona” kako bi istraga mogla da dođe do podataka na njemu.
Kad je „Epl” i to odbio, neposredno uoči prvog saslušanja pred sudom, pojavio se nepoznati pomagač koji je uspešno provalio u telefon. Spekulisalo se da je reč o jednoj izraelskoj firmi, ali to niko nije potvrdio.
Pošto je, prema tvrdnjama prvog čoveka Ef-Bi-Aja, reč o tehnici koja je efikasna samo u slučaju starijih modela „ajfona”, država je u međuvremenu najavila da neće odustati od zahteva da kompanija osnivača Stiva Džobsa omogući izvlačenje podataka sa nekoliko drugih telefona, kao što je na primer onaj povezan sa slučajem trgovine drogom u Njujorku.

I srpske kompanije plaćaju otkup sajber-kriminalcima
Zlonamerni programi koji stavljaju kompjuter pod katanac sve dok se ne plati otključavanje u poslednje vreme su veoma popularni način zarade među kriminalcima, a kako sajber prostor nema granica, stigli su i do ovih prostora. Virus „loki” već je napravio dosta štete na području Balkana.
– Širenje je bilo progresivno, počev od nemačkih banaka pa sve do našeg regiona, gde su meta bila mala i srednja preduzeća u Srbiji, BiH i drugim zemljama u okruženju – rekao je za naš list Dalibor Ratković, regionalni direktor kompanije „Telegrup” koja je juče u Beogradu organizovala konferenciju o informacionoj bezbednosti.
Napad tzv. ucenjivačkih virusa (ransomware) za neka preduzeća na Balkanu predstavljao je nemilu priliku da se upoznaju sa bitkoinom, kriptovalutom koju kriminalci rado koriste, jer ne ostavlja trag.
Prosečan otkup koji su ovdašnje žrtve plaćale bio je oko 1.000 dolara u bitkoinima. Problem je što se početna tražena vrednost udvostručava sa svakim proteklim danom, dok žrtve pokušavaju da nekako otvore enkriptovane dokumente.
– Drugi problem je to što kada platite nemate garanciju da će dokumenta biti otključana. U više od 50 odsto slučajeva i ako platite, fajlovi vam ostaju zaključani. U tom slučaju se podaci trajno gube – objasnio je Ratković.
Plaćanje mogu da izbegnu kompanije i pojedinci koji imaju sve podatke u rezervnoj kopiji, ali problem je što virus napada u realnom vremenu i sve što je kreirano od poslednjeg bekapa ostaje izgubljeno.
– Imali smo slučaj sa jednim dnevnim novinama, koje su napadnute usred radnog vremena i zarobljen je bio sav dnevni materijal. Morali su da plate otkup – naveo je naš sagovornik, ne želeći da otkriva detalje o kojem listu se radi, osim da je sa prostora bivše Jugoslavije.
I preprodaja bitkoina je, dodao je Ratković, postala poseban biznis, jer treba nekoliko dana da se kupi bitkoin, ali onaj ko ih već ima prodaje ih u takvim slučajevima po mnogo većoj ceni.
Na desetom „Infoseku” govorilo se o trendovima u informacionoj bezbednosti u svetu. Svoja rešenja za zaštitu sistema i podataka predstavili su „Hjulit pakard”, „Trend mikro”, „Čekpoint”, „Sajberark” i „Forspoint”.
Predstavnicima preduzeća, finansijskih institucija i državnih organa poslata je poruka da osim tehnoloških rešenja treba da rade i na edukaciji zaposlenih, jer se kriminalci služe socijalnim inženjeringom, igrajući na ljudske slabosti da bi ih naveli na određeno ponašanje. I da imate najsavremenije sisteme i neograničeni budžet, ljudi jednostavno iz radoznalosti kliknu na neki link ili otvore prilog u kom se krije maliciozni softver, upozorili su predavači.
Sava Savić, pomoćnik ministra turizma, trgovine i telekomnikacija u sektoru za informaciono društvo, rekao je da je država svesna značaja i ozbiljnosti informacione bezbednosti i da je upravo formirana radna grupa za izradu krovne strategije za razvoj informacione bezbednosti. Podsetio je da je početkom godine usvojen zakon o informacionoj bezbednosti koji između ostalog treba da poveća poverenje korisnika u informaciono-komunikacione tehnologije.

Trodimenzionalna verzija „Knjige o džungli” u bioskopima
Nova, trodimenzionalna verzija „Knjige o džungli”, u produkciji holivudskog studija „Volt Dizni” prikazuje se u domaćim bioskopima širom Srbije u 2D i 3D tehnici. Film zasnovan na vanvremenskoj priči Ričarda Kiplinga i inspirisan dobro poznatom „Diznijevom” animiranom verzijom, režirao je glumac i reditelj Džon Favro, poznat po režiji prva dva dela akcionog serijala „Ajronmen”.
Mogli će otkriti da više nije dobrodošao u džungli kad mu strašni tigar Šir Kan, koji nosi ožiljke od ljudi, obeća da će eliminisati svakog ko mu predstavlja pretnju. Nateran da napusti jedini dom koji je do tad poznavao, Mogli će se upustiti u zadivljujuće putovanje na kome će upoznati sebe, a vodiće ga strogi panter i mentor Bagira i medved slobodnog duha Balu. Usput će Mogli sresti stvorenja iz džungle koja nemaju najbolje namere, uključujući Ka, pitona čiji će zavodljivi glas i pogled hipnotisati dečaka, i šarmantnog kralja Luja koji će pokušati da navede Moglija da mu oda tajnu kako da dođe do smrtonosnog i varljivog „Crvenog cveta” – vatre.
Dečaka Moglija, koji je odrastao sa čoporom vukova, tumači Nil Seti koji ovom ulogom debituje na filmu, dok su ostali likovi animirani i glasove su im pozajmili: Idris Elba, Ben Kingsli, Bil Mari, Skarlet Džohanson i Kristofer Voken.
„Filmovi moraju da pruže emotivno iskustvo publici. Spektakl neće značiti ništa ako nisu emotivno povezani s likovima”, ocenio je reditelj Favrou koji je u „Knjizi o džungli” spojio igrani film i fotorealističnu kompjutersku animaciju i okruženje upotrebom najsavremenijih tehnika i pripovedačkim stilom.
Reditelj je priznao da je animirana verzija „Knjige o džungli” imala veliki uticaj na njega i da je želeo da ostane veran Diznijevom klasiku, ali i realnosti i tonu Kiplingovog romana:
„Scene koje su ostavile najveći uticaj na mene i koje sam preneo u ovu verziju filma su scena u kojoj Mogli plovi rekom na Baluovom stomaku, prizor pitona Ka sa svojim hipnotišućim očima i veličanstveni prizor slonova koji marširaju”.
Povodom početka distribucije filma „Knjiga o džungli” 17. aprila u bioskopima „Sinepleks” biće održan porodični dan. Uz projekcije posetioci će moći da učestvuju u kreativnim radionicama koje su inspirisane avanturama stanovnika džungle, ali i da se priključe nagradnom foto-konkursu na kome se traži srpski Mogli.

„Prodidži” zatvaraju „Egzit”
Britanski sastav „Prodidži” pojaviće se četvrti put pred publikom na Petrovaradinskoj tvrđavi i svojom svirkom zatvoriti ovogodišnji „Egzit” (7–10. jul). Posle apela ovdašnjih obožavalaca benda, „Prodidži” su, kako navode organizatori „Egzita”, promenili plan oproštajne turneje na kojoj predstavljaju poslednji album „The Day is My Enemy” i u koncertni raspored uvrstili svirku na novosadskom festivalu, poručivši: „Srpski narode, ‘Egzit’ ratnici, tražili ste nas i dolazimo”
Ovaj sastav je mnogo puta pohodio naše prostore. Premijerni nastup u Beogradu imali su krajem 1995. u Hali „Pionir” što je bio prvi koncert jednog stranog benda u srpskoj prestonici od početka rata na prostoru bivše SFR Jugoslavije i sankcija. I danas se pamte njihove tri svirke na „Egzitu”, kao i na festivalu „Warriors Dance” na Kalemegdanu, a prošle godine nastupili su i na budvanskom „Si densu”.

„Njujork tajms”: Amerika šalje Ukrajini stare modele kasetne municije - ne eksplodira odmah
SAD planiraju da Ukrajini pošalju stare modele kasetne municije koje u 14 odsto slučajeva ne detoniraju odmah, piše „Njujork tajms”.
Prema podacima lista, Pentagon uverava da su modernizovali model. Međutim, poboljšan je samo domet projektila, koji još uvek sadrži granate, čiji procenat neispravnosti je američki vojni resor opisao kao neprihvatljivo visok.
Prema pisanju „Njujork tajmsa”, pukovnik vojske u penziji Al Vosburg, koji je prošao obuku za uklanjanje eksplozivnih ubojnih sredstava, rekao je da će proces čišćenja područja nakon upotrebe ovakvih projektila potrajati, jer se ne mogu ručno pomerati. Pored toga, biće potrebna edukativna kampanja za stanovništvo koje će se vratiti na ove teritorije i koje bi moglo da strada od neeksplodiranih granata.
Savetnik za nacionalnu bezbednost američkog predsednika Džejk Salivan saopštio je 7. jula da su SAD odlučile da isporuče kasetnu municiju Ukrajini, čijoj se upotrebi UN protive. On je takođe napomenuo da je Kijev Vašingtonu dao pisane garancije za minimiziranje rizika za civile prilikom upotrebe ove vrste municije.

Tri osobe povređene u lančanom sudaru na auto-putu Beograd-Zagreb
Tri osobe su povređene večeras u lančanom sudaru na auto-putu Beograd-Zagreb u smeru ka gradu kod Zmajeve pumpe, rečeno je Tanjugu u MUP-u.
U sudaru su učestvovala dva putnička vozila i jedan kamion, a tri osobe koje su se žalile na povrede zbrinule su ekipe hitne pomoći.
Automobil SUV marke ''audi'' i drugo vozilo su od siline udara u potpunosti uništeni, dok je na kamionu pričinjena manja materijalna šteta.
Zbog sudara je na tom delu auto-puta formirana dugačka kolona, prenosi Tanjug.

Zemljotres jačine 5,7 stepeni Rihterove skale pogodio Čile
Zemljotres jačine 5,7 stepeni Rihterove skale pogodio je danas Čile, saopštio je Evropsko-mediteranski seizmološki centar (EMSC).
Epicentar zemljotresa bio je 39 kilometara severoistočno od glavnog grada Santjaga sa oko 4,8 miliona stanovnika.
Do sada nema izveštaja o eventualnim žrtvama ili šteti, preneo je Tas.

Vučić priredio večeru za predsednika Crne Gore
Predsednik Srbije Aleksandar Vučić ugostio je na večeri predsednika Crne Gore Jakova Milatovića, koji boravi u zvaničnoj poseti Srbiji.
„Poželeo sam dobrodošlicu predsedniku Crne Gore Jakovu Milatoviću, uveren da otvaramo novo poglavlje u odnosima između naših zemalja i bratskih naroda", napisao je Vučić na Instagram nalogu "budućnostsrbijeav".
Prethodno je Milatović na svečanom prijemu u Crnogorskoj kući u Beogradu, poručio da, nakon poseta Evropskim institucijama i sedištu NATO u Briselu, dolazi u Beograd "u nameri da da doprinos revitalizaciji političkih odnosa dve zemlje".
Milatović je danas stigao u zvaničnu dvodnevnu posetu Srbiji, a na aerodromu "Nikola Tesla " u Beogradu dočekao ga je prvi potpredsednik Vlade i ministar spoljnih poslova Srbije Ivica Dačić.
Kako je najavljeno, Milatović će se sutra, uz ceremonijalni doček ispred Palate Srbija, sastati sa predsednikom Srbije Aleksandrom Vučićem, a nakon toga i sa predsednikom Narodne skupštine Vladimirom Orlićem.
Predviđeno je da predsednik Crne Gore u okviru posete položi venac na Spomenik neznanom junaku na Avali uz vojne počasti, kao i da položi cveće ispred Osnovne škole "Vladislav Ribnikar".

U Indiji 15 mrtvih zbog monsunskih kiša
Najmanje 15 ljudi poginulo je na severu Indije u poplavama i klizištima izazvanim monsunskim kišama, a Nju Delhi je zabeležio rekordnu količinu padavina u jednom danu u poslednjih 40 godina, saopštle su danas tamošnje vlasti.
U Nju Delhiju, gde su putevi bili potopljeni, palo je 153 milimetra kiše, najviše u jednom julskom danu za 40 godina.
Pošto meteorološke službe predviđaju još jedan dan jake kiše, vlasti su naložile da škole u Nju Delhiju budu sutra zatvorene.
Mediji su preneli da je 15 osoba poginulo u protekla 24 sata u šest indijskih saveznih država na severu.
Planinske države su najteže pogođene. Prijavljena su klizišta na oko 700 puteva.
Period monsuna u Indiji traje od juna do septembra i svake godine ima žrtava i pričinjena je materijalna šteta, prenosi Tanjug.

Zelenski još nije doneo odluku da li će prisustvovati samitu NATO-a u Viljnusu
KIJEV – Ukrajinski predsednik Volodimir Zelenski još nije doneo konačnu odluku da li će ići na samit NATO-a u Viljnusu, izjavila je danas potpredsednica ukrajinske vlade za evropske i evroatlantske integracije Olga Stefanišina.
Ona je za ukrajinske medije rekla da će konačna odluka Zelenskog o prisustvu samitu NATO-a biti doneta u zavisnosti od završnih dokumenata tog skupa na kojima se još radi, preneo je TAŠ.
Generalni sekretar NATO-a Jens Stoltenberg rekao je ranije da će Zelenski prisustvovati prvom sastanku Saveta Ukrajina-NATO na marginama samita.
Stoltenberg, međutim, nije obećao da će tokom samita u Viljnusu Ukrajina biti pozvana da se pridruži NATO-u nakon što se neprijateljstva u zemlji završe.

Beograd se prepoznaje po maratonu
Na račun 29. beogradskog maratona ovoj tradicionalnoj manifestaciji, koja će se održati u subotu 16. aprila (start u 10 č na početku Bulevara kralja Aleksandra, cilj ispred Hotela „Moskva” na Terazijama), izrečen je niz komplimenata.



Hiljade litara vode, tuševi, 25.000 banana

Beogradski maraton ne može se svesti samo na broj trkača – on ima i neke mnogo veće brojeve.– Za trkače obezbeđeno je pet tona ili 25.000 banana, koje su idealne za bavljenje sportom i trčanjem, jer su istraživanja pokazala da su dve banane dovoljne za 90 minuta napornog treninga”, istakla je Dragana Jelić direktor kompanije „Autentik2gou” koja zastupa „Derbi banane”, a Dejan Nikolić je podsetio da će subota biti sunčan i topao dan i da je za učesnike obezbeđeno 50.000 boca vode „Rosa” i još 45.000 čaša vode na okrepnim stanicama duž staze. I to nije sve.– Dehidracija je najveća opasnost koja preti maratoncima i zato smo obezbedili dve tuš zone na stazi, četiri cisterne s raspršivačima koje mogu dodatno da osveže trkače, kao i još četiri cisterne s pijaćim vodom – rekao je Dejan Nikolić.

Niko nije bio spreman da prognozira koliko će učesnika imati sutrašnji, 29. beogradski maraton. Sigurno je da će svih 6.000 startnih brojeva za maraton i polumaraton imati „nosioce”, ali broj učesnika Trke zadovoljstva na 5 km niko ne može da prognozira sa sigurnošću. Toplo vreme, bez kiše, moglo bi u ovoj trci bez pobednika da dovede i više od 20.000 učesnika, a na tome rade i drugi „pozivari”, pre svega kompanije i organizatori humanitarnih akcija koji su s Beogradskim maratonom u partnerskom odnosu
– Svim gostima i učesnica želimo dobrodošlicu u Beogradu, gradu sporta poznatom po dobroj organizaciji sportskih događaja. Na redu je 29. beogradski maraton koji se od ostalih događaja razlikuje i po broju učesnika i po organizaciji i koji najbolje promoviše naš glavni grad u celom svetu. Ovogodišnji maraton je s 6.000 trkača od kojih 2.500 dolazi iz inostranstva oborio sve rekorde i u svet ćemo u subotu poslati lepu sliku, a naredni će maraton, već smo se dogovorili, doneti mnoga unapređenja i iznenađenja dostojna njegove 30-godišnjice – rekao je Nikola Nikodijević, predsednik Skupštine grada Beograda na konferenciji za novinare.
Direktor Beogradskog maratona Dejan Nikolić istakao je da je ova manifestacija zaista beogradska, jer u njenoj pripremi učestvuju svi gradski sekretarijati, komunalna i javna preduzeća. Posebno mesto među njima zauzima Turistička organizacija Beograda
– Beogradski maraton je već 29 godina konstanta ovog grada i zato smo već počeli s pripremama za 30. maraton. Sotomajor, promoter ovogodišnjeg maratona je preskočio fudbalski gol, a i Beogradski maraton je došao do tih visina zahvaljujući odličnoj organizaciji. Zajedno krećemo u promociju širom sveta, a prvi rezultati se već vide – 2.500 trkača iz inostranstva. Tu brojku trebalo bi pomnožiti sa tri, jer oni u proseku imaju toliko pratilaca. Promociju koju Beograd zahvaljujući Beogradskom maratonu dobija u medijima širom sveta nikad ne bi mogao da plati i zato ćemo raditi zajedno da iskoristimo šansu koju nam daje Beogradski maraton – rekao je Miodrag Popović v. d. direktora Turističke organizacije Beograda.
„Platforma” koju pruža Beogradski maraton koristi se već godinama i za organizaciju humanitarnih akcija. Predstavili su se Hemofarm fondacija i lekari Biomedicine koji su pokrenuli akciju „Produži život” s ciljem da povećaju svest o doniranju organa i transplataciji („Hemofarmov” tim brani prvo mesto u takmičenju korporativnih štafeta u polumaratonu), kao i časopis „KorD” koji je na prethodnih devet beogradskih maratona sakupio u humanitarne svrhe 137.000 evra. Ove godine „KorD” je okupio rekordan broj od 400 humanih trkača, koji svakim pretrčanim kilometrom prikupljaju novac od svojih ambasada, kompanija i prijatelja za pomoć onima kojima je najpotrebnija.
Danas će promotor 29. beogradskog maratona svetski rekorder u skoku uvis Havijer Sotomajor govoriti na konferenciji za medije, a zatim održati Javni čas atletike učesnicima Smoki Smokić dečijeg maratona, a direktor maratona saopštiće imena elitnih trkača koji će se boriti za Trofej „Fred Libou” koji pripada pobednicima maratonske trke u muškoj i ženskoj konkurenciji i novčanu nagrade, koje u zavisnosti od postignutog rezultata mogu da iznose od 5.000 evra, pa sve do 50.000 evra s koliko se nagrađuje svetski rekord (bolje od 2:02,57 u muškoj i 2:15,25 u ženskoj konkurenciji).
Premije za svetske rekorde obezbeđuje „Unika”, ali u Beogradskom maratonu bili bi sasvim zadovoljni i s novim rekordima staze. Oni vrede po 5.000 evra a rezultati koji moraju da se nadmaše su 2:10,54 za maratonce i 2:29,44 za maratonke...

Menja se garnitura Đokovićevih izazivača
Poraz Novaka Đokovića na startu jednog masters turnira je najveće pojedinačno iznenađenje u poslednje dve godine, otkako naš teniser predstavlja klasu za sebe u svetskom vrhu. Izuzimajući poraz od Dimitrova u Madridu 2013, u Đokovićevoj eri, od početka 2011, nije se događalo da ispadne u tako ranoj fazi nekog važnijeg turnira, a još manje da ga zaustavi 55. sa svetske liste.
Čeh Jirži Veseli nije nova, velika nada svetskog tenisa. Dan posle senzacionalne pobede u Monte Karlu ušao je u veliku zbirku onih čija je slava naglo potamnela već u narednom meču. Kada ga je Gael Monfis lako pregazio sa 6:1, 6:2, još jednom se potvrdilo da su ovakve senzacije plod retkog sklopa okolnosti, u danu kada najbolji odigraju daleko ispod nivoa, a autsajderi daju sve od sebe.
Ni Đokovićev poraz nije znak zabrinjavajućeg pada forme, iako se zbio na početku sezone šljake i puta ka dugo željenom osvajanju Rolan Garosa. Posle gotovo monotone dominacije, u sezoni ispunjenoj daleko važnijim ciljevima, njegov ugao gledanja na rezultate biće mnogo širi. Na vreme je rešio da se vrati u Madrid i produži sezonu šljake u odnosu na prošlu godinu, pa ga sada čeka prvo brisanje neprijatnih uspomena iz 2013, a potom završne pripreme u Rimu, gde je uvek voleo da igra.
Najvažnija posledica Đokovićevog neočekivanog poraza je ogroman podstrek novoj generaciji, na koju se toliko dugo čeka da je starosni prosek prve desetorice dosegao gotovo neverovatnih 30,5 godina. Već duže vreme povremeno padaju Federer, Nadal i Marej, a sada je prvi put na takav način pao i daleko najbolji. Posle najave smena generacija u Majamiju, gde četvorica od prvih pet nisu mogla ni do četvrtfinala, u Monte Karlu je Veseli razveselio čitavu plejadu tenisera rođenih devedestih, koji još nisu dočekali ni jednu masters titulu i ni jedno grend slem finale.
Odjednom su svi oni počeli da igraju drskije i odlučnije protiv najboljih, da veruju da niko nije nepobediv, ali do konačnog prodora će neko od njih morati da prođe fazu skokovite forme i potraje duže od Veselog. Dominik Tim je igrao sjajno protiv Rafaela Nadala, ali je propustio masu prilika za brejk. Damir Džumhur je prošao Tomaša Berdiha, ali ne i Miloša Raonića, stali su: Zverev, Per, Gofan, Ćorić ...
Dugo je Đoković branio ugled velike četvorke, a sada će, bar do kraja turnira u Monte Karlu, Federer, Marej, Nadal i Vavrinka da mu vraćaju dug i zasutavljaju novi talas. Konačno, tek će Rolan Garos i igra na tri dobijena seta da pokažu da li je došlo vreme za smenu, ali je izvesno da će u narednom periodu Đoković morati da računa na novu garnituru osokoljenih izazivača.

Srbija protiv Belgije bez povređene Jelene Janković
Najiskusnija srpska teniserka Jelena Janković zbog povrede neće igrati za FED kup selekciju u baraž meču za opostanak u Svetskoj B grupi protiv Belgije.
„Već nekoliko nedelja pokušavam da saniram povredu koju sam zadobila u Indijan Velsu. Nažalost, nisam uspela da je saniram, kao što sam se nadala. Naravno, biću na klupi sa reprezentacijom da ih podržim u svakom pogledu! Želim im svu sreću protiv Belgijanki. Hvala puno svima na podršci”, napisala je Jelena na svom Instagram profilu.
Selektor Tatjana Ječmenica sada na raspolaganju ima Aleksandru Krunić, Jovanu Jakšić, Ninu Stojanović, kao i juniorku Olgu Danilović.
Meč između Srbije i Belgije igra se narednog vikenda u dvorani Aleksandar Nikolić. (Tanjug)

Zvezdi izmakao podvig
Sreća je napustila košarkaše Crvene zvezde u trenutku kada je trebalo da krunišu najbolju igru ove sezone u Evroligi, kada su stavili pred „zid“ moćni CSKA i bili na dohvat „brejka“ koji bi im dao šansu da u dve beogradske utakmice odsanjaju najlepši san - plasman na završni turnir u Berlinu.
Sudbinu utakmice imali su u rukama, 20 sekundi za poslednji napad da izbore bar produžetak, a „trojka“ bi im donela kao suza čistu pobedu. Međutim, do tada odlični Jović, koji je sa osam poena u poslednjoj četvrtini doveo tim na prag podviga, nije bio odlučan i koncentrisan.
Dugo je držao loptu u posedu, a kada je krenuo ka košu napravio je korake 2,9 sekudni pre kraja i velika šansa je otišla u nepovrat. Moskovljani su tako došli do meč lopte, poveli 2-0 u plej-of seriji koja se nastavlja u ponedeljak Beogradu, kada će imati priliku da završe posao.
Izvukli su „crveno-beli“ pouke iz prve utakmice, trener Radonjić je pripremio pravi taktički odgovor na moćnu igru armejaca“ u napadu. Podigao je borbenu spremu na maksimum, timdkom odbranom na ivici faula zaustavio je igu CSKA na pas više, smanjio im broj lakih poena na asistencije Teodosića i De Koloa.
Iz takve defanzive razvio se ubojit i raznovrsan napad u kom je došao do izražaja talenat košarkaša Zvezde i sve do 25. minuta diktirali su ritam igre i kontrolisali rezultat, uz najveće vođstvo od sedam poena. U prvoj četvrtini realizatorski se istakao Kinzi sa 11 poena, toliko je ubacio u drugoj i Simonović (tri „trojke“), a Jović je kreatorski dominirao.
Za poluvreme je imao isti broj asistencija (sedam) kao ceo moskovski tim, koji su u igri držali Higins i fenomenalni centar Hajns koji je još jednom pokazao da santimetri nisu presudni pod košem (198), već košarkaška inteligencija, uz neverovatnu snagu.
Bez obzira što je neiskusni trener Itudis možda i najslabija karika tima koji vredi više od 40 miliona evra (to će se najverovatnije i pokazati u Berlinu), mora mu se odati priznanje na hrabrosti.
Posle velikog odmora ostavio je na klupi košarkaške umetnike Teodosića i De Koloa i na teren poslao prave „ratnike“. Postava Džekson, Higins, Krbanov, Voroncevič i Hajns odigrala je odbranu kao u transu, zatvorila sve puteve ka košu i prilično limitirala Zvezdine ofanzivne opcije.
Proveli su na parketu 15 minuta i minus od šest poena pretvorili u plus pet, u 35. minutu (67:62).
Zvezdini igrači pali su pre svega na fizičkom planu, što je prourokovalo i gubitak koncentracije. Cirbes u tri navrata nije uspeo da poentira iz „zicer“ situacija (dva puta izblokiran), Micić za pet sekundi nije izbacio loptu iz auta, a broj Jovićevih izgubljenih lopti došao je u nevreme. Ipak, ni u jednom trenutku „crveno-beli“ nisu klonuli duhom, defanzivno su bili i dalje na visokom nivou, što im je uz skokove Štimca u napadu (četiri) i seriju Jovićevih poena omogućilo da uđu u egal završnicu.
Zvezdin organizator igre „trojkom“ je 73 sekunde pre kraja doneo prednost (75:74), ali neprimetni Teodosić još jednom pokopao nade „crveno-belih“ u ranoj fazi napada podigao se sa osam metara i poentirao, što je, ispostaviće, bilo i presudno.
Imao je Kinzi šansu 22 sekunde pre kraja da izjednači, posle „krađe“ lopte Teodosiću i iznuđenog faula, ali je ubacio samo jedno bacanje. Grešku je potom napravio i De Kolo, u trećoj sekundi napada „zaglavinjao“ je pod košem Zvezde, a odličnom odbranom Simonović ga je naterao na „poklon loptu“. Ipak, Jović nije uspeo da izraste u junaka utakmice i tvorca Zvezdinog podviga…
„Megasport“ Arena. Gledalaca: 8.170. Sudije: Garsija (Španija), Koromilas (grčka), Petek (Slovenija).
CSKA: De kolo 13, Teodosić 9 (tri „trojke“), Fridzon 2, Nikols 5 (1), Džekson 5 (1), Lazarev 2, Voroncevič 6 (2), Higins 13, Kurbanov 3 (1), Hajns 19. Nisu igrali D. Kulagin i M. Kulagin.
CRVENA ZVEZDA: Kinzi 14, Dangubić 1, Mitrović 2, Lazić 7 (1), Micić, Simonović 14 (3), Jović 15 (3), Miler 11, Cirbes 9, Štimac 3. Nisu igrali Rebić i Simanić.
Radonjić: Bilo je logično da Jović završava
- Iako je CSKA najbolja napadačka ekipa u Evroligi uspeli smo da im još više smanjimo broj poena u odnosu na prvu utakmicu. U napadu smo odigrali mnogo bolje, imali smo probleme samo u trećoj četvrtini ali smo uspeli da ih rešimo i uđemo u neizvesnu završnicu. Imali smo napad za pobedu, a odlučili smo da Jović završava jer je bio u dobroj seriji, postigao je važne poene pre toga. Pokušaćemo da u Beogradu pružimo maksimum i produžimo seriju – ocenio je Radonjić.
Itudis: U Beogradu neće biti lako
Dobro zna trener CSKA Itudis uz koliko sreće je njegov tim izbegao poraz u drugoj utakmici. Uz napomenu da je ovo odlična lekcija, veruje da će odluka pasti već u Beogradu.
- Niko nije rekao da ćemo se prošetati kroz plej-of, imam ogromno poštovanje za Zvezdinog trenera i igrače. Vodimo 2-0 u seriji, što je vredno čestitki. Potrebna nam je još jedna pobeda da se plasiramo na „fajnal-for“, ali znam da u Beogradu neće biti lako. Napravićemo analizu jer danas smo imali mnogo problema u prvom poluvremenu. Dogovorili smo se u svlačionici da promenimo igru u odbrani i to smo učinili. Nadam se da ćemo tako odigrati i u trećoj utakmici – rekao je Itudis.

Holivudski kraj karijere Kobija Brajanta – u legendu sa 60 koševa
Provevši dve decenije u Los Anđelesu Kobi Brajant (rođen 23. avgusta 1978, narastao do 198 cm) je u svojoj oproštajnoj, 1.566 utakmici, protiv Jute (101:96) imao pravi holivudski kraj karijere. Jedan od najboljih majstora pod obručima rekao je zbogom igri koja ga je planetarno proslavila otišavši u legendu sa postignutih 60 koševa.
To u 70 godina dugoj istoriji najjače košarkaške lige na svetu nikom nije pošlo za rukom u poslednjem takmičarskom duelu. Nije ovo bio Brajantov prvenac kada su u pitanju završni mečevi sezone: najbolje košgeterske partije pružao je i 2002/03, 2005/06, 2006/07, 2007/08 i 2008/09.
Ovako raspoložen za „cepanje mrežica” prethodni put bio je 2009. kada je Njujorku ubacio 61 poen. A kad smo već kod statistike, ostaje zabeleženo da je najviše poena (81, što je posle „stotke” Vilta Čembrlena najbolji učinak u NBA svih vremena) prosledio Torontu 2006, Portlandu je 2007. dao 65, a Dalasu 2005. 62 koša...
Život je preslikao filmsku bajku još u jednoj stvari. Brajant je u najslabijoj (skor 17 pobeda i 65 poraza) sezoni Lejkersa od osnivanja 1946. godine sa današnjih 60 poena postao košarkaš sa najviše postignutih poena na jednom susretu u 2015/16. I još: Brajant jedan od dvojice (drugi je Bob Petit) košarkaša koji su svakom od 30 NBA timova dali 40 ili više poena.
Prve tri četvrtine jeste sve u prepunom (zvanično 18.885 duša) „Stejpls centru” bilo i spektakularno i svečarski i nabijeno emocijama, ali malo ko je mogao da pretpostavi da će se u četvrtoj četvrtini doći do velikog preokreta i to u režiji slavljenika.
Brajant je do tada bio strelac 37 poena, ali je šutirao čak i za njega više od uobičajenog, znači besomučno. Juta je imala 12 poena prednosti, „mirisalo” je na monotonu zaršnicu , a onda se dogodio – Brajant.
U tih finalnih 12 minuta postigao je 23 poena i kao bezbroj puta u svojoj karijeri čudesno je od izgubljenog napravio dobijeno. U tih 42 minuta i devet sekundi stalo je ovo: 60 poena (šut 50 – 22, „trojke” 21 – 6, slobodna bacanja 12 – 10), po četiri skoka i asistencije, dve izgubljene i jedna osvojena lopta.
Da bi se pobrojalo šta je sve za dvadeset godina uradio u „Jezerčanim” potrebno je pet, šest strana „Politike”, zato ćemo spomenuti ono najvažnije.
U NBA je stigao 1996. pošto ga je draftovao Šarlot sa 13. pozicije ali ga je odmah prosledio Lejkersima u zamenu za Divca.
Sa ekipom iz „El Eja” bio je prvak pet puta (2000, 2001, 2002, 2009. i 2010, plus je još tri puta igrao u finalima), MVP prvenstva 2008, MVP plej –ofa 2009. i 2010, član „A” petorke 11 puta, 18 puta je oblačio „ol star” dres (MVP susreta četiri puta), osvojio je dve zlatne olimpijske medalje sa selkcijom SAD (2008. u Pekingu i 2012. u Londonu), itd.
– Ovo je bilo ludo, ne mogu da verujem da je prošlo 20 godina, bilo je mnogo uspona i padova, ali najvažnije je da smo kroz sve prošli zajedno. Odrastao sam kao najzagriženiji navijač Lejkersa još od malena i ponosan sam na sve godine, hvala za podršku, motivaciju i inspiraciju”, rekao je Brajant odjavljujući se na kraju svog kratkog govora dok su mu sa tribina klicali „Kobi, Kobi”,
Na kraju je kazao: „Mamba (nadimak) se odjavljuje…”
Društvene mreže „eksplodirale”
Društvene mreže Tviter i Fejsbuk „eksplodirale” su tokom meča. Sa svih strana „pljuštale” su poruke, među kojima izdvajamo ove:
Toni Kros: „ Kakva neverovatna karijera! Hvala Crnoj Mambi. Jedan od najvećih svih vremena.“
Sabina Lisicki: „Kakva karijera. Legenda“
Tjeri Anri: „Čestitam Kobiju, istinskoj ikoni košarke. Zadovoljsto je bilo gledati ga, a velika čast upoznati ga.“
Džejms Harden: „Bio si zver, brate! Nedostajaćeš nam! Bajka se završila.“
Šakil O' Nil: „Pre meča izazvao sam ga da ubaci 50 poena, a Kobi je ubacio 60.“
Irvin „Medžik“ Džonson: „Kobi Brajant je postigao 60 poena u utakmici. To je  najveći poslednji nastup koji sam ikada video.“
Stef Kari: „Prvo da čestitam Kobiju Brajantu na neverovatnoj karijeri. Dvadeset godina!“
Pau Gasol: „Nema reči kojima bih opisao poslednju utakmicu Kobija Brajanta. Čista veličina!“
De Andre Džordan: „Nije realno da ovaj kicoš ima 37 godina!“
Nikola Vučević: „Kakava karijera i kakav kraj karijere. Kobi u potpunom Mamba raspoloženju.“
D. P.
-----------------------------------------------------------------
Marjanović rekordno na kraju
Srpski košarkaš Boban Marjanović ostvario je rekord karijere u NBA ligi, pošto je u pobedi San Antonija nad Dalasom (96:91), za 37 minuta na terenu, upisao 22 poena, 12 skokova, dve rampe i asistenciju. Poslednji meč u sezoni odigrao je i Nikola Jokić, koji je u porazu Denvera od Portlanda (107:99), zabeležio 18 poena, 13 skokova i pet asistencija, za 35 minuta igre. Odlično veče Srba upotpunio je reprezentativac Nemanja Bjelica sa 10 poena, uz po tri skoka, asistencije i ukradene lopte, u trijumfu Minesote nad Nju Orleansom (144:109).

Liverpul od 1:3 do 4:3 i polufinala Lige Evropa
Fudbaleri Liverpula plasirali su se u polufinale Lige Evropa, pošto su večeras u gostima pobedili Borusiju Dortmund sa 4:3, u meču u kome su u drugom poluvremenu gubili 3:1.
U prvoj utakmici bilo je 1:1. Heroj pobede bio je Dejan Lovren, koji je posle slabe utakmice u nadoknadi vremena glavom pogodio gol za pobedu.
U polufinale su se plasirali i Šahtjor i Viljareal, dok je Atletik Bilbao u gostima pobedio Sevilju 2:1, tako da je taj meč otišao u produžetak.
Borusija je već posle 10 minuta vodila sa 2:0. Henrik Mktarijan doneo je već u petom minutu prednost gostima posle odbitka, dok je Pjer-Emerik Obamejang u devetom udvostručio prednost.
Oba tima igrala su odlično, ali nisu iskoristila svoje prilike. Divok Origi je početkom drugog poluvremena, u 48. minutu smanjio na 1:2. Marko Rojs je u 57. minutu, međutim, povisio na 3:1.
Liverpul se, međutim, nije predavao i nastavljao je da napada, što se isplatilo u 66. minutu, kada je Filip Kutinjo smanjio na 2:3. To je inspirisalo „crvene”, koji su krenuli u napad, da bi u 78. minutu Mamadu Sako izjednačio glavom posle kornera.
U nadoknadi vremena Džejms Milner se nije predavao i sa desne strane je praktično sa linije spasao loptu i centrirao u šesnaesterac, gde se našao Lovren i glavom savladao Romana Vajdenfelera.
Šahtjor je posle pobede u gostima, večeras još ubedljivije pobedio Bragu, sa 4:0, ali je meč obeležio Rikardo Fereira, koji je postigao dva autogola, po jedan u svakom poluvremenu.
Viljareal je u prvom meču pobedio Spartu 2:1, a večeras joj je naneo prvi evropski poraz na svom terenu, pošto je slavio sa 4:2. Španska ekipa vodila je 4:0, ali je Sparta golovima u drugom poluvremenu ublažila poraz.
Atletik Bilbao je poveo u 57. minutu golom Arica Adurisa u 57 minutu, ali je Kevin Gameiro izjednačio samo dva minuta kasnije. Slavlje Sevilje sprečio je Raul Garsija golom u 80. minutu, čime je baskijski tim anulirao prednost rivala iz prvog meča, prenosi Beta.

Maša i medved osvojili svet
Moskva – Ruski medved je dugo bio simbol moći Rusije od koje zazire Zapad, ali sada je njegova najnovija, crtana verzija osvojila svet. Ruski crtani „Maša i medved”, pokrenut 2009. godine, emituje se u više od 120 zemalja uključujući SAD, navela je agencija AP. Inače, „Animakord” studio, koji realizuje „Mašu i medveda”, ima stalnih 40 odsto rasta prihoda godišnje.
Kanal te animirane serije na „Jutjubu” je među 10 najgledanijih u svetu, a crtani film je vrlo omiljen i kod mališana u Srbiji.
Crtani, inspirisan ruskom bajkom, u idiličnoj seoskoj sredini, priča o nestašnoj devojčici Maši i velikom medvedu, penzionisanom cirkuzantu koji je žrtva njenih neslanih šala.
Pravi dom serije je bivši vrtić u predgrađu Moskve gde svaki od sedamdesetak animatora napravi dve do četiri sekunde crtanog dnevno. Za standarde TV serija to je neuobičajeno sporo, ali su slike toliko detaljne s uverljivim 3D efektima da gledaoci mogu jasno da vide Mašine malecne zube. Proces je takođe i skup – do 250.000 dolara po šestominutnoj epizodi, prenela je Beta.
Animator Andrej Beljajev i po više sati radi na Mašinim facijalnim izrazima ili detaljima kao što su hrana u frižideru i cveće na poljani.

„Maša i medved” dobija 60 odsto od svih prihoda za iznajmljivanje brenda (Foto Beta/AP/I. Sekretarev)

„Deca su veoma pronicljivi gledaoci. Stalno razmišljate kako da ispričate priču i pokažete scene iz novog ugla tako da se deca ne dosađuju kada je gledaju po deseti ili stoti put”, rekao je Beljajev.
„Maša i medved” ima korene u sovjetskoj industriji animiranog filma koja je uživala neobične slobode. Zvaničnici su smatrali crtaće bezazlenim pa nisu praktikovali uobičajenu strogu cenzuru. Tvorac „Maše i medveda” Oleg Kuzovkov, kao i mnogi drugi ruski animatori, prešao je u Los Anđeles u vreme ekonomskih problema Rusije devedesetih godina, ali se vratio u domovinu 2003. godine. I dalje je stalno na relaciji Moskva – Los Anđeles, pošto se čitav posao pripreme serije, poput pisanja scenarija i pravljenje storibordova, obavlja u Kaliforniji.
„Nekih profesionalaca, kao što su crtači storibordova, nema u Moskvi”, objasnio je Kuzovkov.
Tvorac „Maše i medveda”, za razliku od drugih predstavnika ruske industrije, kaže da se ne sreće s diskriminacijom na Zapadu.
„Nema animoziteta, nema rivalstva, niko u SAD ne pokušava da zaštiti svoje tržište crtanih od stranih projekata. Kada vide nešto neobično, nešto što nemaju, to uzimaju”, rekao je Kuzovkov.
Takođe, „Animakord”, za razliku od velikih ruskih kompanija, ne dobija državne subvencije. Dobio je dve dotacije za film kada je serija već napravljena, ali se tvorac „Maše i medveda” kloni državnog novca vlade.
A uz komercijalni uspeh – 4,3 miliona dolara prihoda u 2013. godini, došle su i nagrade. U avgustu je „Animakord” postigao dogovor s „Netfliksom” da crtani bude prikazivan u SAD gde Maši glas pozajmljuje Elsi Fišer, koja je davala glas i za Agnes iz filma „Grozan ja”. Pored zarada od TV i „Jutjuba”, „Maša i medved” dobija 60 odsto od svih prihoda za iznajmljivanje brenda. Zahvaljujući ugovorima sa svetskim brendovima Mašino lice se nalazi na mnoštvu igračaka i proizvoda u prodavnicama širom sveta.
Ipak, Kuzovkov je zbunjen uspehom „Maše i medveda”: „Zamišljeno je kao lokalni proizvod po meri ruske publike, ali sa svim osobinama američke industrije poput tempa, montaže, kvaliteta slike. Atmosfera, taj TV, telefon, sve je iz mog detinjstva. To je moj zavičaj, a za njih je novi stil.”

Kad se stomak „buni” posle čaše mleka
Netolerancija na laktozu je nemogućnost da se svari hrana koja sadrži laktozu – šećer koji se nalazi u mleku. To nije bolest, već genetski određena karakteristika. Ako se stomak „buni” kada se popije čaša mleka i posle toga se dobije dijareja, jedan je od verovatnijih znakova da je osoba netolerantna na laktozu.




Gde se sve nalazi laktoza
(u procentima):


Mleko (4,8–5,2)
Sladoled (6)
Sremski sir (4,1)
Sirni namaz (2,5)
Topljeni sirevi (2,6–6,3)
Ostali sirevi (čedar 0,07, mocarela 0,1–3,1, feta 0,5)
Maslac (0,51)
Jogurt (4,5–6)
Kiselo mleko (4,5)
Kisela pavlaka, 20 posto masti (3,5)
Kefir (3,5–6)
Slatka pavlaka (4)
Ovčije mleko (4,5)
Kozije mleko (4,5)
Mleko u prahu (35–51)
Raznim kremovi i čokolada na bazi mleka (2,7–6,3)

Simptomi koji još ukazuju na ovaj poremećaj su: grčevi, nadimanje, mučnina, dijareja, gasovi, pa i povraćanje u slučaju uzimanja veće količine laktoze. Ako netolerantna osoba pije mleko mogu da se razviju kolitis i Kronova bolest (zapaljenske bolesti creva).
Do ovih problema dolazi usled toga što osoba čiji organizam ne toleriše laktozu ne može da svari hranu koja je sadrži, jer u tankom crevu nema dovoljno enzima čije je ime laktaza.
Iako stanje može da bude neprijatno, ono nije ozbiljno. Sve što bi osoba sa ovim simptomima trebalo da uradi jeste da se kloni hrane koja sadrži laktozu. Moralo bi se znati da se često dodaje kao prehrambeni aditiv u nekim pekarsko-poslastičarskim proizvodima, industrijskim konditorima... Zato je nabolje čitati deklaracije, ili piti suplement koji sadrži enzim laktazu, a koji organizmu nedostaje da svari mlečnu hranu. Moguće rešenje je i da se zamene mleko i mlečni proizvodi onima na biljnoj bazi.
Osobe koje uopšte nisu tolerantne na laktozu trebalo bi da kalcijum i druge minerale umesto iz mleka konzumiraju iz drugih izvora. Kalcijum je neophodan za zdrave kosti i zube. U prodaji postoji i mleko bez laktoze, kao i druge biljne varijante: sojino mleko, pirinčano mleko, bademovo mleko i kokosovo mleko.
Interesantno je da procenat stanovništva sa ovim stanjem u različitim zemljama varira. U pojedinim državama severne Evrope samo pet odsto stanovnika je netolerantno, u Africi i Aziji je i do devet odsto osoba netolerantno na laktozu. U Srbiji i regionu nije zabeležen visok procenat netolerantnih na laktozu. Netolerancija na laktozu u našoj zemlji najmanje pogađa mlađe osobe, a starenjem i smanjenjem proizvodnje enzima laktaze netolerancija raste.
Treba istaći da netolerancija nije isto što i alergija na mleko. To su dve potpuno različite pojave, jer je alergija na mleko problem imunog sistema sa proteinima mleka. Alergija na mleko se momentalno opaža, dok se simptomi netolerancije na laktozu javljaju nešto sporije.

Ustašofilija trese Hrvatsku
Pitanje komemoracije u Jasenovcu nije lako ni za hrvatsku ni za srpsku stranu, ocenio je juče Aleksandar Vučić. „Sramota je da zaboravljate tako strašan genocida počinjen nad jednim narodom, ali istovremeno vodićemo računa da nikoga danas ne povredimo i uvredimo. Zato gledamo kako da to sve napravimo i da iz dobre namere ne proisteknu loše posledice. Siguran sam da niko ni na hrvatskoj ni na srpskoj strani ne želi da ide u nove sukobe. Zato gledamo kako da odamo počast desetinama hiljada srpskih žrtava, ali da ni u jednom sekundu ne povredimo naše komšije”, tako je srpski premijer reagovao na uzavrele strasti u Hrvatskoj zbog predstojećih komemoracija srpskim, jevrejskim i romskim žrtvama u Jasenovcu – gde hrvatske vlasti i predstavnici žrtava nisu mogli da se dogovore oko zajedničkog obeležavanja.
Kriza izazvana „filoustaštvom” zvaničnog Zagreba, što je termin koji je upotrebio doskorašnji hrvatski premijer Zoran Milanović, opisujući HDZ Tomislava Karamarka i Kolinde Grabar Kitarović, sve više potresa zapadne komšije. Eskalirala je kada su Srbi i Jevreji pre nekoliko dana najavili da će svoju komemoraciju u Jasenovcu da održe 15. aprila, to jest sutra, čime bojkotuju skup zvaničnih vlasti istim povodom predviđen za 22. april, dok će hrvatski antifašisti formirati „treću kolonu” dva dana nakon toga. To neodoljivo podseća na vukovarske komemoracije poslednjih godina, gde „tvrdi i meki” Hrvati takođe ne žele da koračaju zajedno.
Ako se ide ovom logikom, nije daleko od pomisli da je i najavljena hrvatska blokada poglavlja 23 u pregovorima Srbije sa EU – samo deo ovih političkih igara, zbog čega je naša zemlja u ulozi taoca hrvatskih unutrašnjih obračuna, ali to teško može da opstane u Briselu. Na sličan način kao što je taj isti Milanović jesenas zaoštravao odnose na srpsko-hrvatskoj granici uoči parlamentarnih izbora, pa je morao da prizna poraz. Da li su stvarno srpski zakoni od pre 13 i više godina toliko loši da bi zbog njih Zagreb demonstrativno blokirao evrointegracije Beograda? Ili će pre biti da Hrvati na ovaj način prebijaju unutrašnje dugove, pa su u ovim prepucavanjima izazvali ozbiljnu ljutnju i jevrejske zajednice. Hrvate i Jevreje nisu uspeli čak ni Amerikanci da pomire, što je ovih dana pokušao Nikolas Din, zadužen ispred Stejt departmenta za pitanja holokausta.
Lider hrvatske opozicije Milanović oseća da ima ponovo dobre karte u rukama, pa žestoko kritikuje predsednicu države, tvrdeći da je ona prva prošle godine otišla u Jasenovac mimo zvanične komemoracije. Milanović sada uzvraća istom merom, potvrđujući da ni on neće prisustvovati državnom obeležavanju proboja u Jasenovcu, 22. aprila. „Žao mi je što je to započelo s predsednicom kad je prošle godine, iz šipražja došla u Jasenovac, bez najave, da se od toga ne bi pravila politika. Ali Jasenovac jeste posledica sulude zločinačke politike i to ne možemo tretirati kao avionsku nesreću. To je politička tragedija”, kazao je Zoran Milanović, aludirajući na nedavni Kolindin zahtev da se „Jasenovac ne politizuje”.
Aktuelan politički trenutak osetili su i analitičari poput Žarka Puhovskog, koga smo decenijama poznavali kao šefa Hrvatskog helsinškog odbora. Puhovski tvrdi da će Beograd morati da prihvati činjenicu da put do EU ide preko Zagreba, naglašavajući „skandalozno ponašanje vlasti u Srbiji prema Šešelju, tolerisanje Šešeljevog ponašanja s neopisivim uvredama Hrvatskoj, ali i jadno stanje hrvatske manjine u Srbiji”. Hrvatska nikad nije bila toliko superiorna u odnosu na Srbiju kao sada, doliva ulje na vatru borac za ljudska prava. Iz njegovih reči logično je zaključiti da će Zagreb sada obilato da koristi svoju „superiornost” prema Srbiji.
Ali, predviđa dalje, Hrvatska će na kraju velikodušno dozvoliti otvaranje pregovaračkog poglavlja 23, ali će insistirati na sadržaju i svoje zahteve implementirati u same pregovore, što će „vlast u Srbiji morati da prihvati”. Čudne su teze liberalnih boraca za ljudska prava koji su za vreme rata devedesetih tražili da Hrvatska svoj suverenitet povrati na „cijelom teritoriju”, što je po njima preduslov za demokratiju, ali se posle vojne okupacije Krajine nisu zalagali za pravo Srba da dobiju bilo kakav stepen lokalne autonomije.
Ova logika, po kojoj „veća sila odlučuje”, a šut se s rogatim ne bori, odnosno jači tlači, teško može biti spojiva sa bobom za ljudska prava. Puhovskom smeta i Vučićeva retorika, poredeći današnju vlast u Srbiji sa onom u ratnoj Hrvatskoj, koja je – što Puhovski ne spominje – izvršila najveće etničko čišćenje u posleratnoj Evropi. „Slično smo već videli s Tuđmanom, a onda i s Vučićem”, naglasio je Puhovski za agenciju Beta.
Ali, Žarko Puhovski nije više šef HHO-a, nasledio ga je Ivan Zvonimir Čičak, koji je svetsku slavu nedavno stekao kada su mu spale pantalone pred Kolindom Grabar Kitarović, posle čega ga je i čuveni reper Fifti Sent okačio na svoj instagram profil. Dok je politizacija Jasenovca za Puhovskog prihvatljiva, za Čička nije, što je mnogo bliže stanovištu HDZ-a i aktuelnog državnog vrha. Zato Čička treba pažljivije čitati.
„Nedopustivo je da se takve manifestacije kao što je jasenovačka komemoracija upotrebljavaju u političke svrhe. Međutim, ako pomno pratite ono što se događa poslednjih godina to se tamo vrlo često dešava. Od govornika, do zviždanja”, poručuje prvi čovek HHO-a sa ekrana državne televizije i dodaje da se „na žrtvama ne mogu nabijati bilo kakvi poeni”, očito aludirajući na opozicioni SDP Zorana Milanovića.
Međutim, nedavno ustaško skandiranje i veličanje genocida na fudbalskoj utakmici Hrvatska–Izrael, po njemu, „događa se i inače”. Bilo je i goreg skandiranja, navodi Čičak, pa pita – zašto baš sada svi dižu paniku oko ovih pokliča? I odgovara: „To je naprosto loše, ali je ujedno sastavni deo demokratije”! Na to još dodaje da ustaški pokliči nisu relativizacija i revitalizacija nacističkog pokreta, jer „sličnih navijanja imate svugde u svetu”.
Možda „borca za ljudska prava” nije sramota zbog ovakvih izjava, jer on ne štedi municiju ni kada na pitanje predsednika jevrejskih opština Hrvatske Ognjena Krausa – zašto utakmica odmah nije prekinuta – odgovara: „A zašto bi!? Onda kod nas gotovo ne bi bilo utakmica”. „Mi nemamo zakon kojim se zabranjuje ustaška ikonografija ili promocija ideologije, ali nemamo ni zakon kojim se zabranjuje komunistička ikonografija i ideologija. Prema tome ili ćemo doneti zakon da se zabrane obe ili ćemo obe ostaviti prostoru slobode. HHO je protiv zabrana. Mi smo za slobodu”. Neprobojna logika Zvonimira Čička, ali onda čudi zašto je problem, na primer, „četnička ideologija”, pod kojom se u Hrvatskoj podrazumeva i pevanje Marša na Drinu.
U takvoj atmosferi, mogu se u hrvatskoj štampi pojaviti i još gori naslovi, poput onog iz „Večernjeg lista” na tekstu kolumniste Goran Gerovca: „Židovi kažu da ove godine ne žele ići u Jasenovac. Pa što?! Židovi u Jasenovac nisu hteli ići ni 1941.” Ali, u čemu je razlika između Čičkovih tvrdnji o nacističkim parolama kao sastavnim delom demokratije i Gerovčevim grotesknim ismevajućim naslovom o genocidu. Možda jedino u tome što kolumnisti Večernjaka još nisu spale pantalone.
Ali, zato je Anti Tomiću, novinaru iz Splita koga u njegovom gradu ekstremisti nazivaju „četnikom”, spao šešir sa glave dok je eskivirao udarac koji mu je stigao iz mraka. Šešir mu je tom prilikom i ukraden, a njegov prijatelj povređen, ali se uslovno može reći da je prošao bolje nego pre dve godine, kada ga je takođe u Splitu „nepoznata osoba” polila kantom fekalija.
Za Čička ni tu nema tragova zločina, niti ustašofilije. „Ovde je reč o reakciji na tog gospodina Tomića, koji pljuje i šalje otrovne metke na ljude i morao bi voditi računa o tome šta radi. Ne samo zbog svoje sigurnosti. Nego zbog toga što svojom rečju razara ljude, čoveka, više od svih fizičkih napada. I zato bi svi mi trebalo da vodimo računa, kako i danas pišemo i radimo”, upozorava Čičak novinare da dobro paze šta pišu, da ne bi razjarili neke ljude, poput ministra kulture Zlatka Hasanbegovića, koga su naljutili Jevreji koji zbog njegovih izjava o Jasenovcu ne žele da dođu na komemoraciju.
-----------------------------------------------------------------------------------
Da li je Jasenovac ustaški ili partizanski logor
Od našeg stalnog dopisnika
Banjaluka – „Do kad mislite tolerisati ovaj bolesni i primitivni povratak ustaštvu i ustašofiliji”, pitali su juče predstavnici opozicije u hrvatskom Saboru potpredsednika vlade i lidera HDZ-a Tomislava Karamarka. Mnogi u hrvatskom društvu nastoje da stave znak jednakosti između Blajburga i Jasenovca, koji pokušavaju da svedu na radni logor, a broj ubijenih, koliko god je moguće – da umanje. Pokušaji revizije prolaze bez osude hrvatskih vlasti, pa se od autora sumnjivog kredibiliteta neretko pojavljuju razne knjige i dokumentarni filmovi na temu Jasenovca.
Ovim promocijama prisustvuju i članovi hrvatske vlade, a najčešće ministar kulture Zlatko Hasanbegović, odranije prepoznat kao simpatizer NDH koji je čak i pohvalio dokumentarac Jakova Sedlara „Jasenovac – istina” u kom autor tvrdi da je u tom logoru stradalo više ljudi od Titovog, nego od Pavelićevog režima. Podsetimo da izraelski centar Jad Vašem navodi 700.000 žrtava genocida u logoru Jasenovac, a Centar Simon Vizental oko 600.000 pobijenih.
Tezu o Jasenovcu kao radnom logoru u knjizi „Jasenovac, tragika, mitomanija, istina” pobija istoričar Slavko Goldštajn. „To društvo zastupa tezu da je ustaški logor Jasenovac za vreme NDH bio uredan radni i kažnjenički logor, a ne logor masovnog ubijanja, da je logor smrti na istom mestu tek postao po završetku rata pod komunističkom vlašću i da je od 1948. do 1951. bio logor za pristalice Informbiroa. Ni jedno, ni drugo, ni treće nije istina”, rekao je Goldštajn.
Mladen Kremenović

Vlast optužuje opoziciju da sprovodi ukrajinski scenario
Specijalno za „Politiku”
Uprkos želji da smiri političku situaciju i da stvori kakvo-takvo političko jedinstvo zemlje, predsednik Makedonije Đorđe Ivanov odlukom o pomilovanju osumnjičenih u aferi s prisluškivanjem izazvao je upravo suprotan efekat. Već drugo veče zaredom makedonski građani negoduju i demonstriraju ispred zgrada najznačajnijih državnih institucija. Najavljuju se i novi protesti.
U Skoplju je u sredu veče u sukobu makedonske policije i demonstranata povređeno više ljudi, a najmanje 13 osoba je uhapšeno. Oni se i dalje nalaze u pritvoru. Demonstranti su skandirali „Ostavka odmah”, „Nema pravde, nema mira”, a nakon početnog marša deo građana se uputio ispred narodne kancelarije predsednika Ivanova, gde su razbili izloge, bacali limenke, flaše i pirotehnička sredstva, iznevši i spalivši njegove slike. Na kraju su bačeni „Molotovljev koktel” i dimna bomba, te je buknula i vatra.
Bitoljska policija je sprečila ulazak demonstranata u zgradu opštine. Postoje najave da će se ovi protesti proširiti i u drugim gradovima.
Vladajuća stranka optužuje lidera opozicione stranke Zorana Zaeva da sprovodi ukrajinski scenario i da će on i njegova partija odgovarati za anarhiju u koju hoće da uvale Makedoniju. Pri tom, upravo ga ova stranka naziva kriminalcem i pored toga što ga je predsednik pomilovao pre dva dana.
Mada je pre početka demonstracija Ivanov odbio da primi ambasadore zemalja koji zahtevaju objašnjenje njegovog poteza, on je naposletku ipak najavio da će primiti ambasadore SAD i  Evropske unije. U obraćanju naciji prilikom abolicije političara, Ivanov je izjavio da je politička kriza uvezena spolja i da Ugovor iz Pržina nije dao željene rezultate.
S druge strane, Zoran Zaev je podržao proteste i rekao da će i on lično učestvovati u njima, ponovivši apel da protesti budu mirni i nenasilni.
Razlog masovnosti ovih protesta leži u tome što pored demonstranata koji traže demokratske i fer izbore i smenu vlasti postoje i kontraprotestanti. Građansko udruženje za odbranu Makedonije (GDOM) protestuje protiv odluke predsednika da pomiluje Zorana Zaeva i bivšeg načelnika Državne bezbednosti Zorana Veruševskog. Oni su pozvali sve slobodoumne građane Makedonije da se okupe, izraze svoj protest protiv ove odluke i zatraže povlačenje odluke o njihovim pomilovanjima. Podsećamo, Zoran Zaev je odbio pomilovanje. 
Svoje neslaganje već su izrazili i evropski zvaničnici. Predsednik evropskih liberala i demokrata Hans Ban Balen osudio je čin pomilovanja i izjavio sledeće: „Pomilujući političare – učesnike u aferi s prisluškivanjem, predsednik Ivanov je izvršio flagrantno kršenje julskog ugovora (Ugovor iz Pržina) koji je postignut uz posredovanje Evropske unije. On je dao podršku Specijalnom javnom tužilaštvu, navodeći da ono „treba da bude u poziciji da potpuno i nezavisno sprovede sve istrage u svojoj nadležnosti i da nikakva pomilovanja ne treba davati”.
Glas Amerike prenosi da kancelarija zamenika državnog sekretara i portparola Džona Kirbija traži da makedonski predsednik preispita svoju odluku o aboliciji. Oni su naveli da su „SAD veoma zabrinute zbog odluke makedonskog predsednika Ivanova da pomiluje osobe koje su predmet istrage zbog skandala sa prisluškivanjem”. „Ukoliko ova odluka bude implementirana, to će značiti da se štite korumpirani zvaničnici, kao i poricanje pravde za makedonski narod. Takođe, to će značiti dalje podrivanje vladavine prava u Makedoniji, integriteta makedonskih institucija i kredibiliteta liderskog opredeljenja prema fundamentalnim vrednostima NATO-a i Evropske unije.” U daljem saopštenju oni pružaju podršku Specijalnom javnom tužilaštvu da nastavi sa svojim radom, dok vladi savetuju da produži sa reformama, naglašavajući da će tako vratiti Makedoniju na put ka kredibilnim izborima i evroatlantskoj integraciji.
Predstavnici 85 građanskih organizacija iz Makedonije predali su ambasadorima SAD i Evropske unije Džesu Bejliju i Aivu Oravu pismo u kojem traže da se sazove skupština i da predsednik Ivanov opozove svoju odluku i podnese ostavku.
Demonstranti bacali kamenice i baklje
SKOPLjE – Treće veče uzastopno u centru Skoplja održavaju se dva protesta, pošto su se ispred parlamenta okupile pristalice opozicionog SDSM i građanskih organizacija koje od predsednika Đorđa Ivanova traže povlačenje odluke o aboliciji političara, a stotinak metara dalje, pristalice vladajuće stranke VMRO DPMNE, koje su došle da daju podršku makedonskom predsedniku.
Opozicioni demonstranti su došli potom do sedišta VMRO DPMNE i bacali kamenice i baklje, prenose makedonski mediji.
U neredima je oštećen automobil Tanjugovog izveštača sa lica mesta. Na automobilu koji je bio na parkingu u centru grada, polupana su stakla.
Na ulicama su raspoređene veoma jake policijske snage.
Nekoliko hiljada građana okupljeno je ispred Sobranja i uzvikuju parole „Nikola odlazi”, „Nema pravde, nema mira”, javio je Tanjugov izveštač sa lica mesta.
Za razliku od sinoć, večeras je primetan veći broj policijaca i pripadnika specijalne poliicje.
Grupa studenata okupirala je ranije danas Pravni fakultet u Skoplju, u znak protesta zbog odluke predsednika Makedonije Đorđa Ivanova da amnestira odgovorne za aferu „prisluškivanje”.
Studenti traže da Ivanov podnese ostavku, prenosi Tanjug.

„Njujork tajms”: Amerika šalje Ukrajini stare modele kasetne municije - ne eksplodira odmah
SAD planiraju da Ukrajini pošalju stare modele kasetne municije koje u 14 odsto slučajeva ne detoniraju odmah, piše „Njujork tajms”.
Prema podacima lista, Pentagon uverava da su modernizovali model. Međutim, poboljšan je samo domet projektila, koji još uvek sadrži granate, čiji procenat neispravnosti je američki vojni resor opisao kao neprihvatljivo visok.
Prema pisanju „Njujork tajmsa”, pukovnik vojske u penziji Al Vosburg, koji je prošao obuku za uklanjanje eksplozivnih ubojnih sredstava, rekao je da će proces čišćenja područja nakon upotrebe ovakvih projektila potrajati, jer se ne mogu ručno pomerati. Pored toga, biće potrebna edukativna kampanja za stanovništvo koje će se vratiti na ove teritorije i koje bi moglo da strada od neeksplodiranih granata.
Savetnik za nacionalnu bezbednost američkog predsednika Džejk Salivan saopštio je 7. jula da su SAD odlučile da isporuče kasetnu municiju Ukrajini, čijoj se upotrebi UN protive. On je takođe napomenuo da je Kijev Vašingtonu dao pisane garancije za minimiziranje rizika za civile prilikom upotrebe ove vrste municije.

Tri osobe povređene u lančanom sudaru na auto-putu Beograd-Zagreb
Tri osobe su povređene večeras u lančanom sudaru na auto-putu Beograd-Zagreb u smeru ka gradu kod Zmajeve pumpe, rečeno je Tanjugu u MUP-u.
U sudaru su učestvovala dva putnička vozila i jedan kamion, a tri osobe koje su se žalile na povrede zbrinule su ekipe hitne pomoći.
Automobil SUV marke ''audi'' i drugo vozilo su od siline udara u potpunosti uništeni, dok je na kamionu pričinjena manja materijalna šteta.
Zbog sudara je na tom delu auto-puta formirana dugačka kolona, prenosi Tanjug.

Zemljotres jačine 5,7 stepeni Rihterove skale pogodio Čile
Zemljotres jačine 5,7 stepeni Rihterove skale pogodio je danas Čile, saopštio je Evropsko-mediteranski seizmološki centar (EMSC).
Epicentar zemljotresa bio je 39 kilometara severoistočno od glavnog grada Santjaga sa oko 4,8 miliona stanovnika.
Do sada nema izveštaja o eventualnim žrtvama ili šteti, preneo je Tas.

Vučić priredio večeru za predsednika Crne Gore
Predsednik Srbije Aleksandar Vučić ugostio je na večeri predsednika Crne Gore Jakova Milatovića, koji boravi u zvaničnoj poseti Srbiji.
„Poželeo sam dobrodošlicu predsedniku Crne Gore Jakovu Milatoviću, uveren da otvaramo novo poglavlje u odnosima između naših zemalja i bratskih naroda", napisao je Vučić na Instagram nalogu "budućnostsrbijeav".
Prethodno je Milatović na svečanom prijemu u Crnogorskoj kući u Beogradu, poručio da, nakon poseta Evropskim institucijama i sedištu NATO u Briselu, dolazi u Beograd "u nameri da da doprinos revitalizaciji političkih odnosa dve zemlje".
Milatović je danas stigao u zvaničnu dvodnevnu posetu Srbiji, a na aerodromu "Nikola Tesla " u Beogradu dočekao ga je prvi potpredsednik Vlade i ministar spoljnih poslova Srbije Ivica Dačić.
Kako je najavljeno, Milatović će se sutra, uz ceremonijalni doček ispred Palate Srbija, sastati sa predsednikom Srbije Aleksandrom Vučićem, a nakon toga i sa predsednikom Narodne skupštine Vladimirom Orlićem.
Predviđeno je da predsednik Crne Gore u okviru posete položi venac na Spomenik neznanom junaku na Avali uz vojne počasti, kao i da položi cveće ispred Osnovne škole "Vladislav Ribnikar".

U Indiji 15 mrtvih zbog monsunskih kiša
Najmanje 15 ljudi poginulo je na severu Indije u poplavama i klizištima izazvanim monsunskim kišama, a Nju Delhi je zabeležio rekordnu količinu padavina u jednom danu u poslednjih 40 godina, saopštle su danas tamošnje vlasti.
U Nju Delhiju, gde su putevi bili potopljeni, palo je 153 milimetra kiše, najviše u jednom julskom danu za 40 godina.
Pošto meteorološke službe predviđaju još jedan dan jake kiše, vlasti su naložile da škole u Nju Delhiju budu sutra zatvorene.
Mediji su preneli da je 15 osoba poginulo u protekla 24 sata u šest indijskih saveznih država na severu.
Planinske države su najteže pogođene. Prijavljena su klizišta na oko 700 puteva.
Period monsuna u Indiji traje od juna do septembra i svake godine ima žrtava i pričinjena je materijalna šteta, prenosi Tanjug.

Zelenski još nije doneo odluku da li će prisustvovati samitu NATO-a u Viljnusu
KIJEV – Ukrajinski predsednik Volodimir Zelenski još nije doneo konačnu odluku da li će ići na samit NATO-a u Viljnusu, izjavila je danas potpredsednica ukrajinske vlade za evropske i evroatlantske integracije Olga Stefanišina.
Ona je za ukrajinske medije rekla da će konačna odluka Zelenskog o prisustvu samitu NATO-a biti doneta u zavisnosti od završnih dokumenata tog skupa na kojima se još radi, preneo je TAŠ.
Generalni sekretar NATO-a Jens Stoltenberg rekao je ranije da će Zelenski prisustvovati prvom sastanku Saveta Ukrajina-NATO na marginama samita.
Stoltenberg, međutim, nije obećao da će tokom samita u Viljnusu Ukrajina biti pozvana da se pridruži NATO-u nakon što se neprijateljstva u zemlji završe.

MUP RS podneo izveštaj protiv šest osoba zbog napada na Vučića
Od našeg stalnog dopisnika
Banjaluka – Ministar unutrašnjih poslova Republike Srpske Dragan Lukač rekao je da je MUP Srpske podneo Specijalnom tužilaštvu RS izveštaj protiv četiri poznata i dva nepoznata lica u vezi sa napadom na premijera Srbije Aleksandra Vučića koji se desio u Potočarima u julu prošle godine.
Premijer Srbije napadnut je nakon komemoracije žrtvama zločina u Srebrenici, kada ga je u Potočarima prvo verbalno, a zatim i kamenicama napala grupa ljudi.
„S obzirom na to da na nivou BiH Direkcija za koordinaciju policijskih tela i Tužilaštvo BiH, nisu ništa uradili u vezi s tim pitanjem, podneli smo izveštaj 1. aprila”, rekao je Lukač u završnoj reči o izveštaju MUP-a RS o radu za 2015 u Skupštini RS. On je rekao da javnost nije ranije obaveštena o podnošenju izveštaja jer su u dogovoru sa Specijalnim tužilaštvom prikupljane dodatne informacije.
Ovih je dana Srebrenici ponovo aktuelna, nakon što su bošnjačke partije stale iza Ćamila Durakovića kao jedinstvenog kandidata za načelnika opštine, da bi nakon toga i sve srpske političke partije odlučile da imaju svog kandidata za načelnika opštine.
Predstavnici devet političkih partija iz RS ime kandidata saopštiće 25. aprila, a taj kandidat, kako su istakli, neće negirati ni relativizovati zločine, jer je interes da se sazna istina o stradanju stanovništva na tom prostoru od 1992. do 1995. godine.
Poziv na jedinstvo u Srebrenici prvi je uputio predsednik RS Milorad Dodik, koji je pozvao sve srpske političke partije da se „okupe oko jednog kandidata za načelnika opštine Srebrenica da bi na ovu funkciju bio izabran Srbin”, što bi „omogućilo da se zaustavi farsa stvorena u vezi s ovom lokalnom zajednicom i prekine spirala lošeg položaja Srba”.
U srebreničkom odboru dve najjače srpske stranke, SNSD i SDS, rekle su da su na prethodnim lokalnim izborima 2012. bošnjačke stranke finansirale nezavisnu kandidaturu jednog srpskog kandidata za načelnika Srebrenice i na taj način „razbile” srpske glasove.
Ćamil Duraković, aktuelni načelnik Srebrenice, na pitanje zašto Dodik  potencira da načelnik bude Srbin, rekao je za TV N1 da predsednik RS želi načelnika Srbina da bi relativizovao priču. „Ako mogu napraviti poređenje – kao da se u petak klanja džuma pred Vatikanom u Rimu”, rekao je Duraković odgovarajući na pitanje kako bi izgledao 11. jul u Srebrenici ako bi načelnik bio iz reda srpskog naroda.
„Uveren sam da bi Srebrenica bila čista od Bošnjaka za dve godine ako bi Srbin bio načelnik. Memorijalni centar bi bio doveden u pitanje. Crkva bi bila preko puta Memorijalnog centra, uveren sam”, dramatizuje on.
Govoreći o istrazi napada na Vučića Duraković kaže da bi to trebalo da znaju Tužilaštvo BiH i ministar bezbednosti BiH Dragan Mektić, ali da je bilo svakakvih priča o tome i da se boji da će se „mnogi razočarati ako se sazna istina”.
Upitan hoće li Vučić biti pozvan i ove godine, Duraković kaže da bi o tome trebalo da odlučuju porodice žrtava. „Oni će odlučiti da li pozivamo Vučića i slične njemu. Ako odluče, pozvaćemo ga i biće bolje primljen nego prošle godine, a učinićemo sve da to tako i bude”, rekao je Duraković za N1.

Nevidljivi rat
Srbija je devedesetih godina prošlog veka tvrdila da ne učestvuje u ratovima u bivšoj Jugoslaviji, ali su je kaznili za zločine počinjene u tim sukobima. Biće veliko iznenađenje ako SAD i Velika Britanija ne budu imali više sreće.
Rat u kojem Vašington i London tobože ne učestvuju jeste onaj u Jemenu, gde je za godinu dana, koliko traje vojna intervencija međunarodne koalicije predvođene Saudijskom Arabijom, stradalo oko 6.000 osoba, od čega su polovina bili civili, a među njima najmanje 700 dece. Nisu svi oni poginuli u udarima snaga pod komandom Saudijaca, nego i u borbama zavađenih jemenskih frakcija. Međutim, makar 119 saudijskih napada iz vazduha, prema nalazu Ujedinjenih nacija, kršilo je međunarodno pravo. Od tih 119 akcija u 36, ustanovio je Hjuman rajts voč, život je izgubilo oko 550 civila. Dokaza je bilo dovoljno da UN ocene kako Saudijci i njihovi saveznici sistematski napadaju ali i izgladnjuju civile: suštinski, iz tog izveštaja sledi da se oni služe terorističkom taktikom, samo podignutom na viši nivo zahvaljujući tome što moćna petromonarhija ima dublji džep od prosečne gerile koja operiše van zakona i lišena saosećanja.
Amerika i Velika Britanija govore istinu kada naglašavaju da nisu među dvadeset zemalja koje s Rijadom intervenišu u Jemenu. Ali u ratu učestvuju ne samo tako što naveliko prodaju oružje članicama koalicije nego za njihov račun izviđaju i prikupljaju obaveštajne podatka, onako kako je, prema sumnjama krajiških Srba, američka privatna kompanija koju su vodili bivši generali pomagala hrvatsku armiju u pripremama za „Oluju”.
Vlada Dejvida Kamerona se zbog Jemena već neko vreme nalazi pod pritiskom opozicije i kritičke javnosti. Evropski parlament je pozvao Evropsku uniju da zavede embargo na prodaju oružja Saudijcima. I negativni napisi o ulozi SAD verovatno će se umnožiti u američkim medijima nakon poslednjeg izveštaja Hjuman rajts voča, u kojem se navode dokazi da su projektili proizvedeni u toj zemlji korišćeni u bombardovanju pijace u Mastabi, gde je poginulo 97 civila, među njima 25 dece.
Srećom po Vašington i London, dobre su šanse da ovaj rat u kojem ne učestvuju ipak ostane i praktično nevidljiv. Uz izbore u SAD, referendum o ostanku Velike Britanije u EU, terorističke napade na evropskom tlu, migrantsku krizu, Islamsku državu na Bliskom istoku, o zemlji siromašnoj i strateški malo važnoj poput Jemena, zajedno sa svim ratnim zločinima u njoj, malo ko ima vremena da misli sem najgorljivijih aktivista za ljudska prava, dok širu javnost okupiraju druge brige. Nisu samo nastradali jemenski civili kolateralna šteta, u tu kategoriju spada čitava ta zlosrećna zemlja.

Beograd ostvario više od polovine srpske zarade od turizma
Prošla godina bila je veoma uspešna u oblasti turizma, posebno u Beogradu.
Srbija je ostvarila 1,2 milijarde dolara prihoda od turizma, a Beograd oko 60 procenata od ukupne zarade, podsetio je prof. dr Slobodan Unković, potpredsednik Nacionalnog saveta za razvoj turizma Srbije i Privredne komore Beograda, u kojoj je organizovana turistička konferencija „Unapređenje turističke ponude Beograda”.
– Pripremili smo ambicioznu strategiju razvoja turizma do 2025. godine kojom je predviđeno da se do 2020. samo od stranih turista ostvari oko dve i po milijarde dolara prihoda. Do 2025. trebalo bi da se realizuje oko pet milijardi dolara prihoda. Beograd u tome ima važnu ulogu, ali ako država merama ekonomske politike ne nastavi da podstiče razvoj ove grane privrede, bez ulaganja u promociju turističkih proizvoda, neće biti dobrih rezultata u turizmu – poručio je prof. Unković.
Beograd se inače deklariše kao destinacija za četiri vrste turizma: takozvani sitibrejk, kao sportsko-kulturno-koncertno odredište, kongresna i destinacija za investicije.
Tijana Maljković, sekretarka za privredu, podsetila je da je u prošloj godini organizovano 20 odsto manifestacija više nego 2014.
– Ovog decembra i januara grad je zaradio oko 90 miliona evra od svih manifestacija i turista, a uložio 27 miliona dinara – istakla je Maljkovićeva.
U Ministarstvu trgovine, turizma i telekomunikacija napominju da je počela redovna preventivna kontrola turističkih agencija koje posluju u Srbiji kao organizatori putovanja.
– To je veliki posao, posebno ako se zna da u Beogradu imamo 280 licenciranih agencija što je više od 51 odsto od njihovog ukupnog broja u Srbiji. Turisti se najviše žale na nepridržavanje programa putovanja i neizvršenje svih usluga koje su predviđene. Njihove primedbe odnose se na kvalitet hotela i soba koji nisu odgovarajuće kategorije, nedovoljno ljubazno osoblje, nepostojanje internet konekcije, preveliku udaljenost od plaže, kvalitet hrane, ljubaznost lokalnih predstavnika agencija... – nabraja Gordana Radosavljević, pomoćnica ministra za turističku inspekciju.

Munja spržila potkrovlje kuće
Kada je juče sa bebom od četiri meseca krenuo kod lekara, Aleksandar Rakić iz Kaluđerice nije ni slutio da će za kratko vreme bukvalno ostati bez dela kuće i to zbog munje. Oko 12 sati ona je udarila u antenu na krovu njegovog doma.
– Nisam bio u kući kada se to dogodilo. Pozvao me je komšija i rekao da mi gori kuća. Pomislio sam da se šali. Brzo sam se vratio i video da je grom udario u antenu, a zatim rascepio krovne grede i zapalio potkrovlje koje je bilo potpuno opremljeno. Izgorelo je gotovo sve. Na kući postoji gromobran, ali nije pomoglo. Nisam ni slutio da stara takozvana logo antena može da mi napravi ovakvu štetu. Ostavio sam je na krovu, ali se ona godinama ne upotrebljava – priča Rakić, vlasnik ove dvospratnice u kojoj živi sa majkom.
Šteta bi bila sigurno veća da nije bilo njegovih komšija iz Ulice Boška Buhe. Čim je buknuo plamen oni su utrčali u kuću i počeli da iznose stvari.
– Odmah smo zvali vatrogasce, a zatim počeli da iznosimo sve što nije uhvatila vatra. Bilo nas je desetak i nismo prestajali dok nije stigla pomoć – kažu komšije.
Prema Rakićevim rečima, vatrogascima je trebalo više vremena da dođu jer je ulica „zavučena”.
– Kada sam video da ih već dugo nema, poslao sam druga da ih dovede sa glavnog puta do nas – ističe on.
Stigla su dvoja kola i osam vatrogasaca, ali je plamen već progutao veći deo potkrovlja.
– Što nije odnela vatra, uništila je voda. Ceo donji sprat je poplavljen. Sada nema ni struje, ni vode, sve se oseća na dim i garež. Trebaće mi dani da ovo očistim i sredim – napominje Rakić.

Nova fasada na Nušićevoj kući
Naš najveći komediograf Branislav Nušić ponovo se „prošetao” Ulicom majke Jevrosime u kojoj se nalazi kuća u kojoj je nekada živeo. Povod je obnova fasade zdanja u kome se nalazi Fondacija „Nušić”. Priređen je kulturno-umetnički program u kome su učestvovali učenici solo pevanja Muzičke škole „Dr Vojislav Vučković” i Osnovne škole „Branislav Nušić”. Otvorena je i prateća izložba  Dragana Babovića „(Ne)Sumnjivo lice”.
Obnovom fasade na Nušićevoj kući, rekao je gradski menadžer Goran Vesić, Beograđani su se podsetili šta je Nušić značio za naše društvo i Srbiju pre Prvog i između dva svetska rata. Bio je pisac, diplomata, novinar, upravnik pozorišta i poštovan čovek u društvu.
– Podržaćemo manifestaciju „Nušićevim Beogradom”. Počele su i pripreme za obeležavanje 80 godina od smrti velikog književnika i verujem da će grad pozorišnim predstavama i njegovim danima očuvati uspomenu na Nušića – kazao je Vesić.

Izmene u saobraćaju na trasi Beogradskog maratona
Beogradski maraton startovaće u subotu u 10.00 sati, a ulice kojima će se kretati takmičari biće zatvorene od 10 do 16 sati, dok će kompletan javni gradski prevoz biti normalizovan tek oko 18 sati.
Od 10 do 16 sati predviđeno je zatvaranje trase maratona: Bulevar kralja Aleksandra, Branka Krsmanovića, Cara Nikolaja II, Makenzijeva, Trg Slavija, Nemanjina, Balkanska, Gavrila Principa, Pop Lukina.
Maratonci će se zatim kretati preko Brankovog mosta, Bulevarom Mihajla Pupina Bulevarom Nikole Tesle, Karađorđev trg, 22. oktobra, Vrtlarskom,Tošin bunar, Zemunska, Vojvođanska, Nehruova, Jurija Gagarina.
Zatim, Milentija Popovića, Brankov most, Kraljice Natalije, Aleksandra Dubčeka, Bulevar Mihajla Pupina, Bulevar umetnosti, Bulevar Zorana Đinđića, Milutina Milankovića, kao i svi prilaza trasi, uključujući i delove trase koji su ranije zatvoreni iz organizacionih razloga.
Zatvaranje za saobraćaj obavljaće se u skladu sa dinamikom prolaska takmičara, navedeno je na sajtu Gradske uprave.
Od 6 do 16 sati na snazi je zabrana motornog saobraćaja i uklanjanje svih vozila koja nisu u funkciji održavanja maratona u Ulici kraljice Natalije, a od 10 do 16 sati zatvaranje za motorni saobraćaj rampe 6 i 4 na Mostu na Adi.
Vozila javnog gradskog prevoza kretaće se alternativnim trasama u zavisnosti od vremena prolaska maratonaca i vraćati na redovne trase, uz asistenciju Saobraćajne policije.
Javno preduzeće Parking servis apelovalo je danas na građane, firme i organizacije da zbog 29. Beogradskog maratona uklone vozila sa trase kojom će se maraton u subotu održavati.
Vlasnici vozila, koja su parkirana na trasi maratona, trebalo bi da ih pomere najkasnije u petak, 15. aprila, do 22.00 sata, navodi se u saopštenju Parking servisa.
U protivnom, ova vozila biće izmeštena „paukom” na prvo slobodno parking mesto van trase maratona, bez naknade, radi pripreme staze i bezbednosti svih učesnika manifestacije.
To preduzeće navodi da će uoči maratona radnici „Parking servis” provesti na ulicama, kako bi s trase uklonili automobile i do jutra omogućili svim učesnicima maratona nesmetano odvijanje trke glavnim gradom.
Sve informacije o premeštenim vozilima, vozači mogu da dobiju u Korisničkom servisu „Parking servisa” na broj telefona 011/30-35-400.
Pijaca „Otvoreni tržni centar"-Buvljak, neće raditi u subotu, 16. aprila, obzirom da trasa maratona prolazi pored navedene pijace, dok će u ponedeljak, 18. aprila pijaca raditi od 8 do 16 sati.

„Ikeina” oklagija u Vučićevoj korpi na leto 2017. godine
Oklagija i daska za meso proizvedeni u Ćupriji, koje proizvodi srpski domaćin, biće prvi artikli koje će Aleksandar Vučić narednog leta kupiti u „Ikeinoj” robnoj kući u Bubanj potoku.
To je obećao premijer na polaganju kamena temeljca za prvu robnu kuću ovog švedskog proizvođača nameštaja.
Na ledini bez pristupnih saobraćajnica za nešto više od 12 meseci „Štrabag” će sa srpskim podizvođačima izgraditi robnu kuću od 34.000 kvadrata u kojoj će moći da se nađe više od 9.500 proizvoda.
Premijer je izvođačima poželeo da posao, vredan 70 miliona evra, završe u roku kako bi „san o otvaranju ,Ikee’ koji traje 25 godina, konačno bio ostvaren”.
– Ova kompanija već 25 godina planira svoju robnu kuću u Srbiji, a to pokazuje koliko kasnimo i koliko smo propustili – ukazao je premijer sa kojim su temelje prve robne kuće ove kompanije „udarili” potpredsednica vlade Zorana Mihajlović, gradonačelnik Siniša Mali i generalni direktor „Ikee” za jugoistočnu Evropu Stefan Vanoverbeke.
Vučić je istakao da konačan dolazak „Ikee” na naše tržište ne znači samo posao za 300 radnika u budućoj robnoj kući, koliko je najavljeno da će ih biti. Posla će biti za i srpske proizvođače koje će švedska kompanija angažovati. 
– Srbija želi da ima što više proizvođača ne samo za robnu kuću u Beogradu, već i za ceo „Ikein” sistem. I „Simpo” će se, nadam se, polako podizati i nastojati da ispuni standarde švedske kompanije – kazao je Vučić izrazivši nadu da će narednih godina i u drugim srpskim gradovima biti otvorene „Ikeine” robne kuće. Jedna od sledećih sigurno će biti u Nišu, a zatim u zapadnoj Srbiji.
– Kiša koja je padala u toku postavljanja kamena temeljca znak je da ćete dobro da zarađujete ovde i da ćemo mi vama lepo da naplaćujemo poreze – završio je Vučić pola u zbilji, a pola u šali.
Stefan Vanoverbeke napomenuo je da „Ikea”, koja u 47 zemalja ima 775 robnih kuća i zapošljava više od 172.000 ljudi, planira da do 2025. godine otvori ukupno 13 objekata u Srbiji i regionu.
– Ovo je početak investicionog ciklusa u Srbiji. Plan naše kompanije svakako je i proširenje baze dobavljača u Srbiji koja ima odlične sirovine kao što je drvo, ali i dobru radnu snagu – istakao je Vanoverbeke.
„Ikea” je u Bubanj potoku kupila više zemlje nego što je neophodno za izgradnju robne kuće, pa se sada razmatra mogućnost da se uloži dodatnih 70 do 80 miliona evra kako bi na 40.000 do 50.000 kvadrata bio izgrađen i šoping centar u kome bi bilo zaposleno još 600 ljudi.
Čekajući „Ikeu” izgubili 30 kilometara autoputa
Srbija je trebalo da postane „Ikein” centar za Balkan još početkom devedesetih godina prošlog veka, kada je u Beogradu otvorena prva radnja ovog lanca. Čak je i Slobodan Milošević s ponosom najavljivao tu veliku investiciju, ali zbog ratnih sukoba i uvođenja sankcija našoj zemlji od toga se odustalo.
Otvaranje „Ikeine” robne kuće u Srbiji tema je koju su naši političari na dnevni red ponovo stavili pre desetak godina. U vreme vlade Mirka Cvetkovića obećavana je investicija od milijardu evra – pet robnih kuća, čak i „Ikeina” fabrika.
Tek pre pet godina u uži izbor konačno su ušli lokacija Instituta za stočarstvo u Zemunu uz zagrebački autoput i plac u blizini naplatne rampe na Bubanj potoku. Odluka pada na Bubanj potok, ali nedostatak urbanističkih planova i sporo izdavanje dozvola ponovo su zakočili postavljanje kamena temeljca. Jedna od prepreka, iako to nikada nije zvanično rečeno, bila je i sama naplatna rampa.
Slučajno ili ne, ali baš kada su na „Ikeinom” placu krajem marta počeli pripremni radovi, „Putevi Srbije” su dva kilometra od vrčinske petlje otvorili gradilište nove naplatne rampe. Tada su se i zaista stekli uslovi da gradnja robne kuće krene. Koliko se čekalo na nju je slikovito pokušala da dočara ministarka Zorana Mihajlović.
– Godišnji prihod u budžetu od „Ikee” bi bio 15 do 20 miliona evra. Iz toga se može zaključiti da je Srbija za prethodnih devet godina izgubila između 150 i 200 miliona evra, odnosno 30 kilometara autoputa – kazala je Mihajlovićeva.

Srušili rodnu kuću oca srbistike da bi gradili stanove
Užice – Bageri su ovih dana sa zemljom sravnili trošnu rodnu kuću Ljubomira Stojanovića, na kojoj je dugo stajala spomen-ploča o značajnom delu ovog nekad znamenitog filologa i predsednika srpske vlade. Tu, u najužem centru grada, na uglu pored Doma zdravlja, već je na vidnom mestu tabla sa oglasom o prodaji stanova od 60 kvadrata u novoj poslovno-stambenoj zgradi koja će, kako to biva, brzo biti podignuta na placu srušene kuće.
Čude se Užičani, upoznati sa delom Ljubomira Stojanovića, ovom činu i odluci da se ne obnavlja, već poruši jedno od najstarijih zdanja. Tu se 1860. godine rodio Stojanović, a svoju rodnu kuću poklonio je gradu. Mada dobijena na dar, prodata je ovde još 1935. godine i, budući da nije proglašena spomenikom kulture, olako prepuštena propadanju. Sada je više nema.
O Ljubomiru Stojanoviću pamtiće se da je bio jedan od naših najvećih filologa, naučnik s kojim je počela srbistika. Profesor na Velikoj školi u Beogradu s kraja 19. veka, akademik, sekretar Srpske kraljevske akademije nauka od 1913. do 1923. godine.
Objavio je izdanja velikog broja starih spomenika, rukopisa i dokumenata. Godine 1896. Stojanović je, po nalogu kralja Aleksandra Obrenovića, odneo original „Miroslavljevog jevanđelja” u Beč da se tamo izradi fototipsko izdanje, što je i urađeno. Sledeće godine Ljubomir je kralju u Beogradu predao original „Miroslavljevog jevanđelja” i sve primerke fototipskog izdanja. Ovaj naučnik je objavio i kritički priređena Vukova dela, ukupno 17 tomova, od kojih je najznačajnija „Vukova prepiska”. Pisao je udžbenike gramatike za srednje škole, studije o starim štamparijama, srpskim crkvama od 15. do 16. veka i drugo, a najznačajnijim delom smatra mu se biografija „Život i rad Vuka Stefanovića Karadžića”.
Uporedo s naučnim radom bavio se i politikom. Opisivan kao moralista u političkom životu, osnovao je i predvodio Samostalnu radikalnu stranku. Posle 1901. više puta bio je ministar prosvete i crkvenih dela, a u dva navrata (1905–1906) i predsednik Vlade Kraljevine Srbije. Ljubomir je kasnije osnovao i Republikansku stranku. Preminuo je u Pragu 1930. godine.
No rodni grad je s vremenom zaboravio istaknutog filologa, čuvara kulture Srbije čija rodna kuća, evo, nije sačuvana. Akademik Ljubomir Simović izjavio je nedavno: „Ono što je ostalo iza Ljube Stojanovića, iza Uskokovića, iza Branka Popovića, to je živa vrednost koja treba da bude podsticaj za mlade ljude koji se rađaju i školuju u Užicu.” Ni to nije pomoglo da se očuva staro zdanje, kao što je teških devedesetih od propadanja ovde sačuvana i u muzej pretvorena Jokanovića kuća, tada takođe trošna.
Razloge za rušenje kuće Ljubomira Stojanovića juče je, na konferenciji za novinare, pokušala da objasni gradska vlast. Po rečima Zorana Despića, načelnika gradske uprave za urbanizam, ovaj objekat, u vlasništvu troje Užičana sada investitora gradnje poslovno-stambene zgrade, godinama se urušavao i bio toliko oronuo da je predstavljao opasnost po prolaznike. – Kuća nikad nije bila pod zaštitom države, imala je samo istorijsku vrednost. Nekad je uživala prethodnu zaštitu u ambijentalnoj celini Slanuša, ali je još 2011. godine Zavod za zaštitu spomenika kulture iz Kraljeva dao saglasnost za gradnju objekta na njenom mestu. Prošle godine donet plan generalne regulacije „Centar 1” omogućio je tu gradnju. A na novu zgradu biće stavljena spomen-ploča o Stojanoviću, koja je skinuta sa stare kuće i čuva se u užičkom muzeju – rekao je Despić.
Gradonačelnik Užica Tihomir Petković slaže se da je Ljubomir Stojanović jedan od najznačajnijih Užičana u istoriji grada i ne krije da ima razloga da se generacije stanovnika Užica osećaju posramljeno i tužno zbog rušenja ove kuće.
– Najpre su za to odgovorni oni koji su tridesetih godina odlučili da se proda ovaj poklon, čime je izgubljena šansa za proglašenje kuće kulturnim dobrom. Nikad niko nije pokrenuo inicijativu za njenu zaštitu, pa smo u dužem nizu godina dozvolili da se objekat toliko uruši da sanacija postane neizvodljiva, te da privatni interes spreči da se bilo šta učini – ističe Petković.
Na pitanje oseća li se lično odgovornim za rušenje, odgovara:
– Kao gradonačelnik ne osećam se ni najmanje odgovornim. Ali kao Užičanin ne osećam se prijatno.
  Po njegovoj najavi, grad će nastojati da se iskupi u sećanju na Stojanovića. – Jednu ulicu smo nazvali po njemu, objavićemo mu i sabrana dela, a s vlasnicima objekta je dogovoreno da u novoj zgradi bude prostor posvećen Ljubomiru Stojanoviću – kazao je Petković.

Pikaso na putu do prodavnice
Pančevo – Izuzetna ideja. Ovo je našem gradu bilo neophodno, jer kultura ne da se urušava nego se obrušava. Nadam se samo da ljudi izložene slike neće oštetiti. Ljudi ono što im se ponudi to i konzumiraju, a kad nemaju neki izbor onda primitivizam raste, reči su Pančevke koja je zastala kraj vrhunske reprodukcije „Pastirica” Save Šumanovića, jedne od dvadesetak sabranih u karavanu „Art tura” Narodnog muzeja u Beogradu izloženih na gradskim fasadama u Pančevu.
U narednih petnaestak dana ulice grada biće galerija na otvorenom. Na Pančevce je tako došao red, da na putu do pijace, gradske uprave, suda ili prodavnice, zastanu i bace bar pogled na reprodukcije neprolaznih dela svetskog i srpskog slikarstva 18, 19. i prošlog veka iz kolekcija nacionalnog muzeja: Pikasa, Matisa, Renoara, Pisaroa, Paje Jovanovića, Đure Jakšića, Katarine Ivanović, Nadežde Petrović, Jovana Bijelića…
Operativna direktorka Narodnog muzeja u Beogradu Gordana Grabež podsetila je prilikom otvaranja ture da je ova ustanova dugi niz godina zatvorena zbog rekonstrukcije, a ovaj iskorak je prilika da se poštovaocima umetnosti omogući nov i drugačiji susret sa umetničkim blagom iz njihovih riznica. Ideja je inspirisana tradicijom Grand ture koja je od 17. do 19. veka mladim aristokratama pružala priliku da putujući Evropom upoznaju vrhunska umetnička ostvarenja tih i minulih epoha. „Želja je da umetnost iskorači ka ljudima, da ih pozove i vrati u muzeje da vide ta ista dela u originalu. Bilo je i putnika namernika, koji su pokušali da ih skinu, misleći verovatno, da su originali, ali su vrlo brzo shvatili da nismo neodgovorna muzejska institucija, da kačimo originale po fasadama i onda su se lepo odnosili prema njima, nisu ih oštećivali, ni škrabali, nego su samo uživali”, kaže za „Politiku” Grabežova. 
Podršku bliskom susretu sa velikanima dao je i pančevački Narodni muzej u kojem kažu da i nije bilo lako odabrati, na kojim mestima u gradu treba „zaustaviti” prolaznike. „Odlučili smo da eksponati ’Art ture’ krase fasade starog jezgra, a nekoliko ih je završilo i na zidu Okružnog zatvora na gradskom šetalištu. Ovo bi mogla da bude ideja da i mi sa delima iz naših zbirki, na ovakav način gostujemo u drugim gradovima”, kaže Vanja Radenković, portparol Narodnog muzeja Pančevo.

Novinski članci kao vodič kroz istoriju
Smederevska Palanka – Narodni muzej u Smederevskoj Palanci proslavio je 50 godina postojanja, i tim povodom je priredio originalnu izložbu „Čuvari vatre”, sa ciljem da kroz novinske članke publici predstavi istoriju muzeja.
Tiho i neprimetno ova institucija je s vremenom postala stožer mnogih lokalnih, nacionalnih i međunarodnih projekata. Arheološka iskopavanja u okolnim selima rezultirala su izuzetnom zbirkom neolitske kulture. U isto vreme muzej je oblikovao i zbirku slikarstva, koja je danas jedna od najpoznatijih u Srbiji. Konačno, etnološka zbirka mu je dala svojevrsni pečat, baštineći ostatke prošlosti, prevashodno lokalnog karaktera.
Danas muzej u Palanci gaji nezaborav prema ličnostima i događajima iz svoje, kako ističu, malo poznate, ali plodonosne istorije.
– Ova izložba je rezultat onih koji su nas ocenjivali i o nama izveštavali, nadam se objektivno. Zbog toga, izložba ne može da slaže, već govori jezikom posmatrača, koji neretko muzej i njegovo poslanstvo vide mnogo bolje nego mi sami. Muzej često simulira da nismo zaboravili i prenebregava ono što svi znamo i čega se sećamo. Zadatak svih nas je da novo poglavlje naše istorije započnemo iskreno, uz dostojan omaž onima koji su nas zadužili za sva vremena – kaže za „Politiku” Stevan Martinović, direktor palanačkog muzeja.
Postavka „Čuvari vatre” oslanja se na novinske tekstove koji predstavljaju paradigmu za one odnose prostora i vremena koje je kreirala muzejska publika i čitaoci novina.
– Novinski članci koji svedoče o događanjima, odvijanjima i trajanjima u muzeju su kao egzemplarni prostor u kome su posredstvom novinara beleženi stavovi zajednice ljudi kojoj se on obraća, muzejski prostor u kome publika živi i ima mogućnost da ostavi trag svog činjenja na muzejsku stvarnost – objašnjava autor izložbe Petar Dekić.
Moto izložbe „Čuvari vatre” je izreka Gustava Malera „Tradicija nije čuvanje pepela, već prenošenje vatre”. Taj moto zajedno sa simbolom pečata muzeja, na kome je predstavljena ruka koja štiti plamen, govore upravo o posetiocima kao čuvarima vatre stvaranja, kao i o onim čuvarima vatre među muzejskim radnicima koji su tokom pet decenija bili svesni potrebe da sebe podrede ideji zaštitnika kulture, navode u muzeju.
Zato su, vele, baš ovako želeli da odaju dužnu počast ljudima koji su stvarali muzej: Radovanu Miloševiću, osnivaču i prvom direktoru, Zagorki Mijatović, istoričarki umetnosti koja je stvarala umetnički fond, Vojislavu Novakoviću, čoveku od koga započinje istoriografija Smederevske Palanke, i Ratku Katunaru, arheologu koji je značajno unapredio i naučno utemeljio početna arheološka otkrića na ovim prostorima.
Povodom pola veka postojanja muzeja u Smederevskoj Palanci, akademski slikar i dugogodišnji profesor Likovne akademije u Beogradu profesor Momčilo Moma Antonović poklonio je ovoj ustanovi 12 svojih slika, kao zalog za budućnost.

„Njujork tajms”: Amerika šalje Ukrajini stare modele kasetne municije - ne eksplodira odmah
SAD planiraju da Ukrajini pošalju stare modele kasetne municije koje u 14 odsto slučajeva ne detoniraju odmah, piše „Njujork tajms”.
Prema podacima lista, Pentagon uverava da su modernizovali model. Međutim, poboljšan je samo domet projektila, koji još uvek sadrži granate, čiji procenat neispravnosti je američki vojni resor opisao kao neprihvatljivo visok.
Prema pisanju „Njujork tajmsa”, pukovnik vojske u penziji Al Vosburg, koji je prošao obuku za uklanjanje eksplozivnih ubojnih sredstava, rekao je da će proces čišćenja područja nakon upotrebe ovakvih projektila potrajati, jer se ne mogu ručno pomerati. Pored toga, biće potrebna edukativna kampanja za stanovništvo koje će se vratiti na ove teritorije i koje bi moglo da strada od neeksplodiranih granata.
Savetnik za nacionalnu bezbednost američkog predsednika Džejk Salivan saopštio je 7. jula da su SAD odlučile da isporuče kasetnu municiju Ukrajini, čijoj se upotrebi UN protive. On je takođe napomenuo da je Kijev Vašingtonu dao pisane garancije za minimiziranje rizika za civile prilikom upotrebe ove vrste municije.

Tri osobe povređene u lančanom sudaru na auto-putu Beograd-Zagreb
Tri osobe su povređene večeras u lančanom sudaru na auto-putu Beograd-Zagreb u smeru ka gradu kod Zmajeve pumpe, rečeno je Tanjugu u MUP-u.
U sudaru su učestvovala dva putnička vozila i jedan kamion, a tri osobe koje su se žalile na povrede zbrinule su ekipe hitne pomoći.
Automobil SUV marke ''audi'' i drugo vozilo su od siline udara u potpunosti uništeni, dok je na kamionu pričinjena manja materijalna šteta.
Zbog sudara je na tom delu auto-puta formirana dugačka kolona, prenosi Tanjug.

Zemljotres jačine 5,7 stepeni Rihterove skale pogodio Čile
Zemljotres jačine 5,7 stepeni Rihterove skale pogodio je danas Čile, saopštio je Evropsko-mediteranski seizmološki centar (EMSC).
Epicentar zemljotresa bio je 39 kilometara severoistočno od glavnog grada Santjaga sa oko 4,8 miliona stanovnika.
Do sada nema izveštaja o eventualnim žrtvama ili šteti, preneo je Tas.

Vučić priredio večeru za predsednika Crne Gore
Predsednik Srbije Aleksandar Vučić ugostio je na večeri predsednika Crne Gore Jakova Milatovića, koji boravi u zvaničnoj poseti Srbiji.
„Poželeo sam dobrodošlicu predsedniku Crne Gore Jakovu Milatoviću, uveren da otvaramo novo poglavlje u odnosima između naših zemalja i bratskih naroda", napisao je Vučić na Instagram nalogu "budućnostsrbijeav".
Prethodno je Milatović na svečanom prijemu u Crnogorskoj kući u Beogradu, poručio da, nakon poseta Evropskim institucijama i sedištu NATO u Briselu, dolazi u Beograd "u nameri da da doprinos revitalizaciji političkih odnosa dve zemlje".
Milatović je danas stigao u zvaničnu dvodnevnu posetu Srbiji, a na aerodromu "Nikola Tesla " u Beogradu dočekao ga je prvi potpredsednik Vlade i ministar spoljnih poslova Srbije Ivica Dačić.
Kako je najavljeno, Milatović će se sutra, uz ceremonijalni doček ispred Palate Srbija, sastati sa predsednikom Srbije Aleksandrom Vučićem, a nakon toga i sa predsednikom Narodne skupštine Vladimirom Orlićem.
Predviđeno je da predsednik Crne Gore u okviru posete položi venac na Spomenik neznanom junaku na Avali uz vojne počasti, kao i da položi cveće ispred Osnovne škole "Vladislav Ribnikar".

U Indiji 15 mrtvih zbog monsunskih kiša
Najmanje 15 ljudi poginulo je na severu Indije u poplavama i klizištima izazvanim monsunskim kišama, a Nju Delhi je zabeležio rekordnu količinu padavina u jednom danu u poslednjih 40 godina, saopštle su danas tamošnje vlasti.
U Nju Delhiju, gde su putevi bili potopljeni, palo je 153 milimetra kiše, najviše u jednom julskom danu za 40 godina.
Pošto meteorološke službe predviđaju još jedan dan jake kiše, vlasti su naložile da škole u Nju Delhiju budu sutra zatvorene.
Mediji su preneli da je 15 osoba poginulo u protekla 24 sata u šest indijskih saveznih država na severu.
Planinske države su najteže pogođene. Prijavljena su klizišta na oko 700 puteva.
Period monsuna u Indiji traje od juna do septembra i svake godine ima žrtava i pričinjena je materijalna šteta, prenosi Tanjug.

Zelenski još nije doneo odluku da li će prisustvovati samitu NATO-a u Viljnusu
KIJEV – Ukrajinski predsednik Volodimir Zelenski još nije doneo konačnu odluku da li će ići na samit NATO-a u Viljnusu, izjavila je danas potpredsednica ukrajinske vlade za evropske i evroatlantske integracije Olga Stefanišina.
Ona je za ukrajinske medije rekla da će konačna odluka Zelenskog o prisustvu samitu NATO-a biti doneta u zavisnosti od završnih dokumenata tog skupa na kojima se još radi, preneo je TAŠ.
Generalni sekretar NATO-a Jens Stoltenberg rekao je ranije da će Zelenski prisustvovati prvom sastanku Saveta Ukrajina-NATO na marginama samita.
Stoltenberg, međutim, nije obećao da će tokom samita u Viljnusu Ukrajina biti pozvana da se pridruži NATO-u nakon što se neprijateljstva u zemlji završe.

Odmor kraj Gradca uz priče Milovana Glišića
Ljubitelji valjevske reke Gradac, jednog od najčistijih vodotoka u ovom delu Evrope, dobili su priliku da šetnju njenim obalama upotpune novim atraktivnim sadržajem. Na pet mesta duž Gradca postavljena su lepa odmorišta – drvene klupe i stolovi sa nadstrešnicom, popularne „pečurke”, uz koje su „nikle” i sjajno dizajnirane table sa napisanim odlomcima iz pripovedaka Milovana Glišića. Šetači će, tako, uz odmor moći i da se podsete nekih od poznatih dela čuvenog pripovedača koji je poreklom iz ovog kraja.
Javno preduzeće „Direkcija za urbanizam, građevinsko zemljište, puteve i izgradnju Valjeva” investiralo je u ovu atrakciju 900 hiljada dinara. Ulepšan je deo gradske okoline i poklonjena pažnja velikom književniku Milovanu Glišiću koji je to sigurno zaslužio, jer je njegov značaj za Valjevo nemerljiv, ceni Dragan Jeremić, direktor Direkcije.

Memorijal „Pred sudom”
Čačak – Ovogodišnji, 28. Memorijal Nadežde Petrović biće održan od 24. septembra do 1. novembra u čačanskoj Umetničkoj galeriji koja baštini ime zavičajne slikarke, sadržaće 18 radova koje potpisuju 20 umetnika, dve grupe i dve koalicije, a izbor su načinili kustosi iz Beograda, Stevan Vuković i Simona Ognjanović. Tema ovog bijenala je „Pred sudom” i izložba se ostvaruje u sastavu istoimenog istraživačkog projekta na kome rade dvoje kustosa, s ciljem da označe, preispitaju i predstave odnose sudskog procesa u polju umetnosti i u zakonodavnom sistemu.
Simona Ognjanović je, na konferenciji za novinare u UG „Nadežda Petrović”, navela da su radovi razvrstani u četiri tematske celine:
– Jedna je „Umetnik pred zakonom” i predstavlja umetničke radove koji su postali predmet krivičnih sporova. Segment „Umetnički radovi kao ponovna izvođenja procesa suđenja” uključuje radove koji ponavljaju istorijski značajna, realna ili fiktivna suđenja, čime se ti sporovi ujedno i osavremenjuju. Segment „Umetnost, umetnici i kustosi na fikcionalnim suđenjima” predstavlja dela u kojima se proceduralni elementi pravnog sistema koriste da bi se sudilo umetnicima, kustosima, publici, ali i samoj umetnosti, a sve u cilju da se stvori platforma sa koje je moguće postaviti pitanje o odgovornosti delovanja u polju umetnosti. Segment „Sila zakona – legalizovano nasilje i delegalizovani ljudi” sastoji se od radova koji se bave simboličkim i drugim društvenim podelama, regulisanim pozitivnim zakonskim normama.
Simonin kolega u selektorskoj ulozi, Stevan Vuković, objašnjava da je naglasak ovog memorijala na međunarodnom konceptu izložbe, jer su autori deset radova strani umetnici, i dodao:
– Reč je o delima istraživačkog tipa, preovlađuju video-radovi, a predviđena su i dva performansa, oba za dan otvaranja. Autor jednog, pod nazivom „Crna kutija”, je kompozitor i izvođač performansa Miša Savić sa saradnicima. To je interaktivni događaj u koji će biti uključeni i posetioci na otvaranju 28. Memorijala. Reč je o nečemu što se naziva audioforenzika, odnosno istraživanje zvučnih zapisa kao mogućnih dokaznih materijala u sudskom postupku.
Ovogodišnji bijenale baviće se i nedovoljnom konkurentnošću savremene vizuelne umetnosti Srbije na međunarodnoj sceni, što je uzrokovano malim brojem radova.
– Galerija „Nadežda Petrović” je danas oslonac tog načina umetničkog izražavanja, i uvek poželjan prostor za izlaganje. Iznad ove galerije u tom pogledu danas je u Srbiji samo, u po nečemu, Muzej savremene umetnosti u Beogradu, kao krovna kuća za moderne vizuelne forme – kazao je Vuković.
Direktor UG „Nadežda Petrović” Milica Petronijević podsetila je da je na dosadašnjih 27 memorijala u Čačku izlagalo više od 500 umetnika i grupa, i naglasila:
– Memorijal je uvek bio ogledalo društvenih odnosa i vremena u kome je održavan, a potpuna posvećenost savremenim tokovima nesumnjiva je od 1996. godine kad je Jerko Denegri, kao urednik tadašnjeg memorijala, odlučio da selektorske uloge poveri grupi mladih kustosa, svežih diplomaca. Među njima je bio i jedan od selektora ovogodišnjeg memorijala, Stevan Vuković. Zanimljivo je da će arhitekta postavke na 28. Memorijalu biti Miodrag Mladenović, koji je izlagao u ovoj galeriji na samom početku karijere pre 15 godina, a za dizajn izložbe zadužili smo umetničku grupu „Škart”.

Smehom protiv baksuzluka u Noći muzeja
U trinaestoj Noći muzeja, koja se ove godine održava 21. maja od 17 sati pa do jedan sat iza ponoći, uz pomoć kulture, znanja i smeha, u više od četrdeset gradova i mesta širom Srbije posetioci i organizatori boriće se protiv sujeverja. Sve koji reše da šetaju ustanovama kulture te noći dočekaće oko 150 institucija sa 250 različitih sadržaja.
– Omiljeni gradski prostori upoznaće goste sa draguljima kulturne baštine, ali i sa zaboravljenim ljudima i neispričanim pričama, hvatajući se kreativno u koštac sa nesrećnim nasleđem broja 13. Što se programa tiče, istakla bih ove godine osim Beograda, Šabac i Pančevo. Ponovo ćemo kumovati jednom venčanju, ovoga puta u Obrenovcu – kaže Ana Jovanović, jedan od osnivača manifestacije.
Najraznovrsniji program biće u Beogradu. Uz podršku Austrijskog kulturnog foruma, inostrani i domaći umetnici susrešće se na izložbi koja kroz umetnički objektiv istražuje priče devojačkih škrinja. Filmofili će moći da se upute na putovanje kroz istoriju „sedme umetnosti” ispričanu iz ugla najpoznatijih filmskih plavuša, dok će premijerno biti izložen jedan od Teslinih revolucionarnih izuma neposredno povezanih sa lečenjem i medicinom. Posebna počast biće odata Petru Kočiću, našem čuvenom piscu koji je preminuo pre sto godina i to u Doktorovoj kuli, najstarijoj psihijatrijskoj bolnici na Balkanu.
Šabac će u Noći muzeja obeležiti dva važna jubileja – 200 godina od dolaska Jevrema Obrenovića, pod čijim uticajem je ovaj grad poprimio izgled evropske varoši, kao i 160 godina od osnivanja Prve narodne apoteke. Samo ove večeri šetaće se i kroz vreme dugo dva miliona godina, a najhrabriji će moći da se poigraju s vatrom i otkriju kako su topli plamenovi nade oblikovali istoriju čovečanstva. Obrenovac će prikazati svadbene običaje iz ovog kraja od početka 20. veka do naših dana kroz raznorazna dokumenta, pozivnice, čestitke, venčanice, svadbena odela, devojačku spremu, miraz, svadbeno prstenje... Prvi put u ovogodišnjoj Noći muzeja Pančevo će otvoriti deo kompleksa Stare Vajfertove pivare, koja je osnovana davne 1722. godine i predstavlja najstariji industrijski objekat u Srbiji, a ujedno i najstariju pivaru na Zapadnom Balkanu.

​Kakva je ljubav u zrelim godinama
Romantična komedija „Frenki i Džoni obasjani mesečinom” Terensa Mek Nelija priča je o dvoje usamljenih sredovečnih ljudi: nesigurnoj konobarici Frenki i kuvaru Džoniju, a premijerno će biti izvedena sutra uveče u 20.30 sati  na sceni „Raša Plaović” Narodnog pozorišta u Beogradu. Režiju potpisuje Tea Puharić, a naslovne junake igraju Sloboda Mićalović i Igor Đorđević. Predstava je urađena u saradnji sa Narodnim pozorištem iz Sombora.
– Odrednica žanra romantična komedija ove predstave nije baš najtačnija zato što asocira na površnu sladunjavost i romantiku, a onako kako je mi pravimo, pre pripada, recimo, ljubavnoj drami. Mi se zapravo bavimo ponašanjem dveju zaljubljenih osoba u zrelijim godinama koje grčevito pokušavaju da se spoje ili odvoje, u zavisnosti iz kojeg lika, odnosno trenutka gledate dramu. Sredina u kakvoj se nalaze Frenki i Džoni se po mnogo čemu razlikuje od ove naše, ali u jednoj stvari je ista. To je društvo koje neudatu kelnericu od blizu 40 godina i čoveka od 40 godina sa rasturenim brakom i dve godine zatvora iza sebe, po malograđanskom instiktu, proglašava škart robom. E, to dvoje škart ljudi pokušava da nadjača tu sliku koja im je nametnuta spolja i da nadvladavajući lične scene strahova i neuspeha, koji su im stalno pred očima, počnu život od nule zajedno, jer prava ljubav nikada ne kasni. Kasne samo ljudi u njenom prepoznavanju, kaže Igor Đorđević i objašnjava šta to tako ukusno „kuva” njegov Džoni:
– Odličan je to lik. Retka zverka. Mudar i lud, nije sirov, hrabar je, duhovit i tužan. Zaista impresivna ličnost, toliko da se stvarno zapitam kako mu ova žena ovoliko i odoleva. Volim takve likove da igram jer im pomalo i zavidim. Džoni je od onih likova koje ne morate da branite na sceni, on se sam brani, valjda i zato što je u svojoj glavnoj nameri da zadobije ljubav svoje lepše polovine toliko iskreno nestrpljiv, ali ispravan, da je neodoljiv.
Igor Đorđević status prvaka Narodnog pozorišta u Beogradu stekao je mlad, sa 34 godine, a doneli su mu ga: Figaro, Edip, Asker Huso, Pentej, Kanjoš Macedonović, Stavrogin, Martin, Riči... Koja je granica ispod koje ne ide, budući da zvanje prvaka obavezuje, odnosno da li je gluma, kako je neko primetio, jedno veliko čekanje, pitali smo našeg sagovornika, a on je odgovorio:
– Čekanje me uvek odbijalo, valjda zbog tako jasnog odsustva lične inicijative. Ta metafora je široka pa je samo zato možda prikladna. Jeste, u mom Narodnom pozorištu nekad sam čekao da me reditelj odabere za bilo koju ulogu i stavi u bilo koju podelu, igrao sam bez pogovora i bez štednje. To se i po glumačkoj etici od mladog glumca očekuje, i ja sam tu stvar valjano otplatio. Sada se to čekanje svodi na neprihvatanje svega što ti se nudi, na čekanje prave uloge koja me stvarno interesuje i gde mogu glumački da napredujem.
A o odnosu društva prema pozorištu Igor Đorđević kaže:
– Teatar zahteva negu, jer to je retka i vredna antička biljka. Ne možete teatar baciti na tržište i očekivati da sam uspe. Progutaće ga zabavljački vulgarni korov. Društvo kome pozorište nije bitno osuđeno je na sigurnu propast. Ubeđen sam u to. Pozorište je civilizacijska mera. Uvek je bila. Ako želite da vidite u kom je stanju neko društvo, ne tražite kolike su njegove devizne rezerve, već pogledajte broj i kvalitet pozorišta koje ima.

Predizborna čitalačka kampanja u gradovima Srbije
Izdavačka kuća „ Klio”, ohrabrena serijalom skupova u „Nju momentu” posvećenih slobodnom izboru literature pod zajedničkim naslovom „Biranje pod moranje”, odlučila je da organizuje turneju istog karaktera u šest srpskih gradova, kazao je glavni urednik Zoran Hamović. U ovaj pohod na osvešćivanje čitalaca da hrabro traže „svoju” knjigu, svoga pisca, formiraju svoje mišljenje i da žive svoj život, krenuće Hamović u pratnji prof. dr Zorana Paunovića, jednog od urednika u „Kliju” i veoma aktivnog učesnika prilikom izbora novih naslova za ediciju „Gral” koju uređuje lično Hamović.
Oni će u Bečeju, Novoj Varoši, Vrbasu, Knjaževcu, Pirotu, a docnije i u Prijepolju predstaviti najnovije naslove edicije „Gral” koju popularno nazivaju „biblioteka čuda”. Najavljujući ovu turneju, Hamović je naveo da ona počinje u petak 15. aprila u Bečeju u Gradskom pozorištu, zatim slede Biblioteka „Jovan Tomić” u Novoj Varoši (20. april), Biblioteka „Danilo Kiš” u Vrbasu (22. april), a tokom maja su u planu Biblioteka „Njegoš” u Knjaževcu i Narodna biblioteka u Pirotu.
Hamović je svoje izlaganje započeo retoričkim pitanjima: umemo li da biramo, koliko smo suvereni u odabiru, znamo li kako smo se usmerili na određenu knjigu i zašto, koliko je pisac odgovoran za svoje pisanje, da li književne vrednosti oblikuju samo pisci ili i kritičari, prevodioci, izdavači, profesori, istoričari, bibliotekari, novinari, i najzad gde je linija razdvajanja književne umetnosti i komercijalne fikcije, ko i kako obezvređuje literaturu.
Nastavljajući, on je postavio i sledeća pitanja: koji su neoprostivi grehovi pisaca, a šta je porazno za čitaoce, koja je razlika između poetske i političke laži, da li smo suočeni sa procesom zombifikacije čitateljstva, ako postoji etika pisanja, postoji li i etika čitanja, može li pisac da izbegne odgovornost intelektualca i uzornog javnog delovanja. Prema njegovim rečima inspirisala ga je knjiga „Ugrađivanje straha” savremenog portugalskog pisca Ruija Zinka, psihijatra, i predložio je razgovore o toj knjizi.
Pored romana Ruija Zinka, govoriće se o prozi Žana D'Ormesona, Lefterisa Kuljerakisa, Orli Kastel Blum, Romane Petri, Dimitrija Verhulsta, autora edicije „Gral”. Tokom razgovora u „Nju momentu” otvorena je zanimljiva rasprava o mogućnostima uticaja književnosti i književnika na javni život i društvenu svakodnevicu, primetio je Hamović.
Za vreme turneje o ovim knjigama govoriće književnica Ljubica Arsić, književnik Vule Žurić, prevodilac Jelica Novaković Lopušina, književnik i publicista Muharem Bazdulj, filmski i književni kritičar Milan Vlajčić, prevodilac i univerzitetski profesor Zoran Paunović, književnik Enes Halilović i glavni urednik u izdavačkoj kući „Klio” Zoran Hamović.
Tanjug

Almodovar, Louč i Dardenovi u Kanu
Danas je na pariskoj konferenciji za novinare objavljena lista od 20, za sada, odabranih filmova koji će se takmičiti za „Zlatnu palmu” na nastupajućem 69. Kanskom festivalu. Među njima su i filmovi Pedra Almodovara, Kena Louča i Žan-Pjera i Lika Dardena.
Među ovogodišnjim takmičarima, kako je to najavio Tjeri Fremo, umetnički direktor Kana, nalaze se i filmovi francuskih reditelja: Olivijea Asajasa („Lični kupac”), Alana Giordija („Ostati uspravan”), Nikol Garsije („Kamena bolest”) i Bruna Dumona („Ma loute”).
Boje britanskog filma braniće Ken Louč sa „Ja, Danijel Blejk” i Andrea Arnold sa filmom „Američki med”, dok su američki kandidati filmovi Šona Pena „Poslednje lice”, Džima Džarmuša „Paterson” i Džefa Nikolsa „Loving”.

Iz filma „Hulijeta“ Pedra Almodovara (Foto Kanski festival)


Belgijska braća Darden, dvostruki dobitnici „Zlatne palme”, predstaviće u glavnom takmičarskom programu film „Nepoznata devojka“, uspešni kanadski reditelj Gzavije Dolan film „Samo kraj sveta“, holandski reditelj Pol Ferhoven film „Ona“, a danski reditelj Nikolas Vinding Refn film „Neonski demon“.
Čak dva rumunska filma već proverenih kanskih takmičara nalaze se među favoritima za ovogodišnju „Zlatnu palmu“. Jedan je film „Matura“ Kristijana Munđua (već ima jednu „Zlatnu palmu“ i nagradu za najbolju režiju), a drugi „Sijeranevada“ Kristija Pujua. Treći rumunski film („Pas“ Bogdana Mirče) takmičiće se u programu „Izvestan pogled“.
Što se legendarnog Almodovara tiče, on na kanski crveni tepih dovodi protagoniste svog najnovijeg filma „Hulijeta“, inspirisanim kratkim pričama Alis Manro, kanadske spisateljice (na engleskom jeziku) i dobitnice Nobelove nagrade za književnost.
Govoreći nedavno o ovom filmu Pedro Almodovar je rekao: „Što je španska verzija više napredovala, postajala je sve dalja i dalja od originalne proze Alis Manro. Njene priče i dalje predstavljaju poreklo Hulijete, ali pretvoriti stil kanadske autorke i njenu disciplinu u špansku priču bio je nemoguć zadatak.
Verujem ipak da će se obožavaocima Alisine literature dopasti moj film rađen u čast nobelovke“...
Ovogodišnji, 69. Kanski festival svečano će biti otvoren 11. maja počasnom projekcijom novog filma Vudija Alena „Caffe Society“ radnje smeštene u Holivud tridesetih godina prošlog veka, sa Kirsten Stjuart i Džesijem Ajsenbergom u glavnim ulogama.
Predsednik glavnog kanskog žirija je australijski reditelj Džordž Miler.

Tragedije patrijarhata
„Moje dete“ Stojana Srdića je savremena dramska pripovest o teskobnim životima u romskim zajednicama, fragmentarne strukture, sačinjena od četrnaest prizora. Pisac iskopava važne i osetljive društvene teme, nasilja u porodici, nemogućnosti obrazovanja, pakla birokratije, nemoći zakona u sprovođenju pravde. Polazeći od događaja koji se odvijaju u bedi životarenja na društvenom dnu, Srdić gradi porodičnu dramu univerzalnog značaja, tragično obojenu, ogled o neuništivoj borbi za preživljavanje.
Praizvedba ove drame na Novoj sceni Beogradskog dramskog pozorišta, u režiji Ane Đorđević, skoro dokumentaristički je ogoljena, diskretno stilizovana, estetski i značenjski precizna. Na stilizovano utvrđenoj sceni je oklembešen tepih, iznad je zakačen oblačak, a po podu su nabacane cigle i lutke, koje tumačimo kao simbole razorenog doma i rasutog detinjstva (scenograf Milica Vučković). Glumci psihološki delikatno stvaraju likove, bitno obraćajući pažnju na iskvarenu verziju srpskog jezika, sa romskim akcentom (scenski govor Ljiljana Mrkić Popović).
Posebno je sugestivan nastup sjajne Jovane Gavrilović koja stvara lik silovane desetogodišnje devojčice Ranke. Ona doživljava vidljivu transformaciju, od skrhanog, preplašenog deteta, do samouverene i zrele devojke, nakon pakla odvajanja od porodice, posebno od majke Mirke (Ivana Nikolić) koja ju je odvela u sirotište da bi je spasila od silovatelja, teče Zuleta (Vladan Milić). Borkan je iskreno brižan Rankin otac (Andrej Šepetkovski), a Miško njena novopronađena ljubav (Mladen Sovilj). Jelisaveta Orašanin strogo i preovlađujuće bezlično (opravdano), igra različite likove, krute predstavnice sistema: od šalteruše u birou rada, preko doktorke i policajke, do vaspitačice u sirotištu. Izbor da ove različite predstavnice državnih institucija igra jedna glumica značenjski je efektan jer pokazuje da su svi segmenti društva ozbiljno zarđali, otelotvoruje se ideja potpuno beznadežne trulosti sistema.
Radnja se pripoveda u slikama, a upadljiva trubačko-gitarska instrumentalna muzika između njih naglašava tragičnost, kroz kontrast orgijastičke buke (kompozitor Vladimir Petričević). Na planu režije, fino su umetnuti postupci stilizacije i poetskih komentara. Oni izraženo teatralizuju, ritualizuju igru, podižu je na vanvremenski nivo. Na primer, lik Institucije (Orašanin) koja je zgrbljena u ćošku, u polumraku, čvrsta je statueta užasa sistema, ili nadrealni ples mrtve Mirke u beloj haljini, koji sugeriše postojanje metafizičkog prisustva, nasuprot fizičkom odsustvu.
Tema stradanja žena ključna je i u predstavi „Drita“, nastaloj prema istorijskoj tragediji Danice Nikolić Nikolić, idejno vrlo zanimljivoj, mada stilski pomalo neusaglašenoj u pogledu uključivanja govora u stihu. Radnja se dešava tokom Prvog svetskog rata u Albaniji. Glavna akterka je Ljubica (Ana Jovanović), Srpkinja koja je kupljena kao robinja, postala Drita i ostala da živi tri godine sa Besimom (Aleksandar Marinković) i Besartom (Jasminka Hodžić).
Rediteljski pristup Ksenije Krnajski je minimalistički, poetski stilizovan. Scena je vizualno vrlo elegantna (scenograf Dejan Pantelić, kostimograf Sonja Kotorčević), igra glumaca je korektna, dok je scenski pokret povremeno trapav, naročito u ljubavnim scenama između Drite i Besima. Režija fino ističe gusto idejno tkanje komada, slojevito razumevanje pojmova časti i patriotizma. Na primer, uvodni dijalozi između tri Srpkinje koje stradaju u Albaniji su ranije snimljeni. Dok one stoje u polumraku, slušamo njihov razgovor putem zvučnika, što uspostavlja izvesnu distancu prema događajima, koči patetiku i raspiruje kritičko sagledavanje. Predstava počinje pesmom „Tamo daleko“, a završava se agresivno ironično, pesmom Seks pistolsa „God save the Queen“, nakon tragičnog raspleta. Uključeni su i simbolički prizori, na primer Besarte koja hoda u krug, nemajući izlaza, jer je i ona tragična figura, žena koja se ne pita ni za šta, pa ni za dolazak druge žene u njenu kuću. Žene su u „Driti“, kao i u predstavi „Moje dete“, žrtve patrijarhata, i prošlih i današnjih društava koje grubo vode muškarci.

Srpska privatizacija je bila i mašina za pranje para
U privatizaciji prljav novac ulazio je u Srbiju koliko je i kako je hteo. Kada prljav novac uđe, on „zarobi institucije”, a ta zemlja postaje „zarobljena” država, što je definicija Svetske banke. Drugim rečima, institucije ne rade za opšte interese nego za pojedince.
To je slučaj kao i s „Panama papirima”. Novac ide u Panamu da bi se oprao. A samo su izgovori da biznismeni tamo posluju da bi bili efikasniji i imali privatnost. Oni idu tamo, gde ih niko ne kontroliše. Srbija ništa ne preduzima da to istraži, a morala bi, ako želi jake institucije i vladavinu prava.
Ovim rečima Danilo Šuković, nekadašnji član Saveta za borbu protiv korupcije, komentariše aferu sakrivanja novca u poreskim rajevima i povlači paralelu sa privatizacijama u Srbiji.
On dodaje da su i oni sami u Savetu svojevremeno došli do saznanja da  ni za jednu privatizaciju preduzeća u Srbiji nije traženo poreklo novca. Potvrdu za to dobili su iz OECD-ove analize o efektima privatizacije u Srbiji.
Pranje novca i pitanje utaje poreza aktuelizovani su prošle nedelje kada su iz advokatske kancelarije „Mosak Fonseka” procureli takozvani „Panama papiri”. Reč je o poverljivoj dokumentaciji koja je otkrila da su mnogi svetski političari sklanjali svoj kapital u poreski raj, kakva je Panama.
Najpoznatiji slučaj pranja novca u privatizaciji je to što je biznismen Mile Jerković optužen da je mnogobrojne firme kupio kriminalnim novcem Darka Šarića.
Primeri da je novac „opran” su i kada neko preplaćuje nešto što kupuje pa na primer, hotel koji vredi milion evra plati dva i više miliona. I dokapitalizacija nekog preduzeća može da posluži za pranja para, jer novim uplatama vlasnik veštački povećava vrednost preduzeća.
Keš u finansijske tokove ulazi na ilegalan i legalan način. Tako je Vera M. izbeglica iz Hrvatske prodala pre nekoliko godina kuću u Slavoniji. Dobijeni novac, više od 20.000 evra, u Srbiju je unela u torbi, vraćajući se autobusom iz Slavonije.
– Kada sam pare odnela u banku, pitali su me za poreklo. Odgovorila sam da sam prodala kuću, a oni su samo tražili na uvid kupoprodajni ugovor što sam i pokazala – kaže Vera M.
Dobri poznavaoci transakcija između Srbije i Hrvatske, kažu, da postoji i drugi način prenosa gotovog novca, a jedan od njih je i da kupac Hrvat dođe u Srbiju i u kešu isplati pazarenu nekretninu.
Na sličan način, mnogo gotovine uneli su i naši ljudi s Kosova i Metohije, BiH od prodaja svojih kuća i imanja.
Stručnjaci kažu, da se u ovakvim situacijama ne radi ni o kakvom pranju para. Reč je o legalnoj gotovini od prodaje imovine, ili novca dobijenog nasleđem.
Za razliku od Srbije, u Nemačkoj je nemoguće neku imovinu naslediti, a da za to ne zna država. Pri nasleđivanju svaki deo imovine vredniji od 100 evra pažljivo se uračunava u sumu koja se nasleđuje. U Srbiji, prema Zakonu o sprečavanju pranja novca i borbi protiv terorizma
samo keš veći od 15.000 evra podleže ispitivanju porekla para.
Milan Škulić, profesor Krivičnog prava na Pravnom fakultetu u Beogradu, kaže, da se u slučaju pranja novca radi o novcu iz krivičnog dela ili od izbegavanja plaćanja poreza koji se ubacuje u legalne tokove. Novac dobijen nasledstvom ili poklonom to nije.
– Prva faza u pranju novca je da se keš od, na primer, narkotika ubaci na neki račun. U svetu postoje specijalizovane banke za to. Sledeća faza je da se taj novac dalje transferiše i na kraju vrati vlasniku. Tragove novca je teško pratiti i može da se desi da se trag novca izgubi – kaže Škulić.
Mnogi ulaganje ruskog kapitala u Crnoj Gori vide kao „studiju slučaja” pranja para, a taj novac nije stigao u koferu, već je isplaćen preko računa, što znači, da je na nekoj drugoj destinaciji ušao u finansijske legalne tokove.
Ovaj stručnjak podseća da je konverzija mnogobrojnih evropskih valuta – marke, franka, guldena u evro poslužila i za pranje novca, pogotovo iz inostranstva. Na kraju tog procesa zamenjeno je tri puta više para nego što se očekivalo, što može biti posledica pogrešne procene koliko građani novca imaju, ali i pranja para.
Mnogi su skloni da za to što se 2003. godine u sistemu Srbije pojavilo tri puta više para optuže tadašnjeg guvernera Narodne banke Mlađana Dinkića. Škulić, međutim, kaže da se mora imati u vidu vreme kada se to dogodilo, a to je da je zamena novca rađena posle 10 do 15 godina ratova i sankcija, kada građani nisu imali poverenja u banke, već su novac držali u slamaricama.
On još jednom naglašava da svaki keš nije nužno sumnjiv i da imati gotovinu nije nelegalno. Pogotovo zbog naše istorije da su banke opljačkale građane, „umesto da građani pljačkaju banke”.
Država u kontroli prometa gotovine, kaže Škulić, treba da nađe pravu meru. Preterane provere nisu dobre, uplašiće građane i oni će odustati da polažu novac u banke ili od investiranja.
U Srbiji mnoge stvari velike vrednosti mogu da se kupe kešom, dok preduzeća posluju preko računa. Stanovi se kupuju preko računa, a novac može da potiče iz ušteđevine. I ni po čemu ne mora da bude sporan.
Načini pranja novca stalno se menjaju, jer se menjaju i odgovori države. Perači para i dalje, naravno, kupuju kuće, stanove, zemlju, ali novac ulažu i u keš intenzivne delatnosti (one u kojima ima mnogo gotovine), kao što su građevina ili ugostiteljstvo. Uvek su aktuelne i spoljna trgovina i fiktivne fakture.
Kod nas su političari više puta najavljivali hitno donošenje zakona o poreklu imovine, čija bi svrha bila izbegavanje utaje poreza, jer je nelogično da neko s platom od 50.000 dinara vozi BMV. Tome se i do sada, metodom unakrsne procene prihoda i imovine, moglo stati na put. Međutim, Poreska uprava nikada nije saopštila da li je otkrila makar jedan takav slučaj.

Nikolić: Srbija je oslonac Kine u Evropi
Srbija je oslonac Kine u Evropi, a ako Kinezi budu uspešni u Srbiji u našoj će zemlji bolje da se živi, izjavio je danas predsednik Srbije Tomislav Nikolić na otvaranju zajedničkog predstavništva kineskih kompanija „CEFC” (China Energy Company Limited) i „CBI” (China Balkan Investment).
„O našem prijateljstvu ne treba da se govori, ono je večito, ali ga treba razvijati kroz ekonomsku saradnju. Želim vam mnogo uspeha u Srbiji, ako budete uspešni u Srbiji, to znači da će u našoj zemlji ubuduće mnogo bolje da se živi”, rekao je Nikolić i dodao da pod saradnjom ne podrazumeva samo investicije u infrastrukturu, već i na zajedničku proizvodnju i stvaranje.
Podsetio je na sporazum o strateškom partnerstvu Srbije i Kine, kojim su se države odlučile da tesno i dugoročno sarađuju, navodeći da kineski fondovi, preduzeća, kompanije i kupci to partnerstvo shvataju tako da Srbiji daju prednost u odnosu na ostale u Evropi.
Predsednik je naveo da su kineski partneri odavno u Evropi postigli puno i da će Srbija morati mnogo da radi i da im predoči mnogo projekata kako bi sarađivala sa takvim kompanijama.
Nikolić je naveo da je CEFC za samo dve godine prisustva u Češkoj investirala blizu tri milijarde dolara u različite projekte.
Predsednik CBI Jing Guoping rekao je da je počastvovan što se u Beogradu otvara zajednička kancelarija dve kompanije, poručujući da će se truditi da povežu Aziju i Evropu i dovedu Peking, Šangaj i Hong Kong do Srbije, kako bi zajednički unapredili ekonomske i kulturne veze.
Ukazujući na dugo prijateljstvo dva naroda, on je naveo i da njegova komapnija ima dugogodišnju saradnju sa srpskim kompanijama, za koju se nada da će se i dalje razvijati.
„Dugoročno opredeljenje naše kompanije je dugoročni razvoj na obostranu korist”, rekao je Jing i dodao da je zadivljen postignutim rezultatima vlade i promenama u poslovnom ambijentu koje su usmerene na privlačenje investicija.
Čajna Balkan Investment je kompanija koja je povezana sa državnim institucijama Narodne Republike Kine i sa najvećim kineskim kompanijama.
Obično prva dolazi na nova tržišta od značaja za Kinu i priprema teren za velike investicije.
Spada u 10 najvećih privatnih konglomerata u Kini, sa godišnjim prihodom od oko 35 milijardi dolara. Kotirani su na najvažnijim berzama u svetu i nalaze se na listi Fortune Global 500 najvećih kompanija na svetu.
Oko 60 posto prihoda im dolazi od nafte i gasa.
S obzirom na aktuelna geopolitička dešavanja, kao i na pad cene energenata, odlučili su da diversifikuju svoje aktivnosti i pojačaju investicije u non-core delatnost u stabilnim ekonomijama sveta.
Dve kineske kompanije zainteresovane su za privatizacije velikih srpskih preduzeća u državnom vlasništvu, za projekte u poljoprivredi, saobraćajnoj i energetskoj infrastrukturi...(Tanjug)

Novi incident na hramu Hrista Spasa u Prištini
PRIŠTINA – Prištinski mediji objavili su fotografije na kojima se vide dvojica muškaraca kako se penju do najviše kupole nedovršenog pravoslavnog hrama Hrista Spasa u Prištini, što je najoštrije osudio zamenik kosovskog premijera Branimir Stojanović, navodeći da je reč o još jednom od mnogobrojnih skravljenja tog hrama.
„Nakon mnogobrojnih skrnavljenja, pretvaranja hrama u javni toalet, boravka beskućnika, snimanja neprikladnih spotova, hram Hrista Spasa je opet na meti onih koji ne poštuju svetinje. Dva muškarca koja su se popela do vrha crkve, ne poštujući ni crkvu, ni pravoslavne vernike, teško da poštuju i svoju veru”, kazao je Stojanović.
Stojanović je od nadležnih zatražio da utvrde ko su ta dva mladića koji su se drznuli da u vreme časnog posta pred jedan od najvećih srpskih praznika počine ovako nešto i da li je reč o istim ljudima koji su se na isti ovaj hram popeli pre nešto manje od godinu dana.
Stojanović je još jednom ponovio da se hram Hrista Spasa u Prištini mora obezbediti i da se počinioci moraju kazniti, prenosi Tanjug.

„Njujork tajms”: Amerika šalje Ukrajini stare modele kasetne municije - ne eksplodira odmah
SAD planiraju da Ukrajini pošalju stare modele kasetne municije koje u 14 odsto slučajeva ne detoniraju odmah, piše „Njujork tajms”.
Prema podacima lista, Pentagon uverava da su modernizovali model. Međutim, poboljšan je samo domet projektila, koji još uvek sadrži granate, čiji procenat neispravnosti je američki vojni resor opisao kao neprihvatljivo visok.
Prema pisanju „Njujork tajmsa”, pukovnik vojske u penziji Al Vosburg, koji je prošao obuku za uklanjanje eksplozivnih ubojnih sredstava, rekao je da će proces čišćenja područja nakon upotrebe ovakvih projektila potrajati, jer se ne mogu ručno pomerati. Pored toga, biće potrebna edukativna kampanja za stanovništvo koje će se vratiti na ove teritorije i koje bi moglo da strada od neeksplodiranih granata.
Savetnik za nacionalnu bezbednost američkog predsednika Džejk Salivan saopštio je 7. jula da su SAD odlučile da isporuče kasetnu municiju Ukrajini, čijoj se upotrebi UN protive. On je takođe napomenuo da je Kijev Vašingtonu dao pisane garancije za minimiziranje rizika za civile prilikom upotrebe ove vrste municije.

Tri osobe povređene u lančanom sudaru na auto-putu Beograd-Zagreb
Tri osobe su povređene večeras u lančanom sudaru na auto-putu Beograd-Zagreb u smeru ka gradu kod Zmajeve pumpe, rečeno je Tanjugu u MUP-u.
U sudaru su učestvovala dva putnička vozila i jedan kamion, a tri osobe koje su se žalile na povrede zbrinule su ekipe hitne pomoći.
Automobil SUV marke ''audi'' i drugo vozilo su od siline udara u potpunosti uništeni, dok je na kamionu pričinjena manja materijalna šteta.
Zbog sudara je na tom delu auto-puta formirana dugačka kolona, prenosi Tanjug.

Zemljotres jačine 5,7 stepeni Rihterove skale pogodio Čile
Zemljotres jačine 5,7 stepeni Rihterove skale pogodio je danas Čile, saopštio je Evropsko-mediteranski seizmološki centar (EMSC).
Epicentar zemljotresa bio je 39 kilometara severoistočno od glavnog grada Santjaga sa oko 4,8 miliona stanovnika.
Do sada nema izveštaja o eventualnim žrtvama ili šteti, preneo je Tas.

Vučić priredio večeru za predsednika Crne Gore
Predsednik Srbije Aleksandar Vučić ugostio je na večeri predsednika Crne Gore Jakova Milatovića, koji boravi u zvaničnoj poseti Srbiji.
„Poželeo sam dobrodošlicu predsedniku Crne Gore Jakovu Milatoviću, uveren da otvaramo novo poglavlje u odnosima između naših zemalja i bratskih naroda", napisao je Vučić na Instagram nalogu "budućnostsrbijeav".
Prethodno je Milatović na svečanom prijemu u Crnogorskoj kući u Beogradu, poručio da, nakon poseta Evropskim institucijama i sedištu NATO u Briselu, dolazi u Beograd "u nameri da da doprinos revitalizaciji političkih odnosa dve zemlje".
Milatović je danas stigao u zvaničnu dvodnevnu posetu Srbiji, a na aerodromu "Nikola Tesla " u Beogradu dočekao ga je prvi potpredsednik Vlade i ministar spoljnih poslova Srbije Ivica Dačić.
Kako je najavljeno, Milatović će se sutra, uz ceremonijalni doček ispred Palate Srbija, sastati sa predsednikom Srbije Aleksandrom Vučićem, a nakon toga i sa predsednikom Narodne skupštine Vladimirom Orlićem.
Predviđeno je da predsednik Crne Gore u okviru posete položi venac na Spomenik neznanom junaku na Avali uz vojne počasti, kao i da položi cveće ispred Osnovne škole "Vladislav Ribnikar".

U Indiji 15 mrtvih zbog monsunskih kiša
Najmanje 15 ljudi poginulo je na severu Indije u poplavama i klizištima izazvanim monsunskim kišama, a Nju Delhi je zabeležio rekordnu količinu padavina u jednom danu u poslednjih 40 godina, saopštle su danas tamošnje vlasti.
U Nju Delhiju, gde su putevi bili potopljeni, palo je 153 milimetra kiše, najviše u jednom julskom danu za 40 godina.
Pošto meteorološke službe predviđaju još jedan dan jake kiše, vlasti su naložile da škole u Nju Delhiju budu sutra zatvorene.
Mediji su preneli da je 15 osoba poginulo u protekla 24 sata u šest indijskih saveznih država na severu.
Planinske države su najteže pogođene. Prijavljena su klizišta na oko 700 puteva.
Period monsuna u Indiji traje od juna do septembra i svake godine ima žrtava i pričinjena je materijalna šteta, prenosi Tanjug.

Zelenski još nije doneo odluku da li će prisustvovati samitu NATO-a u Viljnusu
KIJEV – Ukrajinski predsednik Volodimir Zelenski još nije doneo konačnu odluku da li će ići na samit NATO-a u Viljnusu, izjavila je danas potpredsednica ukrajinske vlade za evropske i evroatlantske integracije Olga Stefanišina.
Ona je za ukrajinske medije rekla da će konačna odluka Zelenskog o prisustvu samitu NATO-a biti doneta u zavisnosti od završnih dokumenata tog skupa na kojima se još radi, preneo je TAŠ.
Generalni sekretar NATO-a Jens Stoltenberg rekao je ranije da će Zelenski prisustvovati prvom sastanku Saveta Ukrajina-NATO na marginama samita.
Stoltenberg, međutim, nije obećao da će tokom samita u Viljnusu Ukrajina biti pozvana da se pridruži NATO-u nakon što se neprijateljstva u zemlji završe.

Koji doktor je kriv za smrt Jelice Radović
„Smrt Jelice Radović je tragedija koja je uništila život njene porodice, ali, verujte, i život moje uže i šire porodice. Trideset godina sam hirurg. Želim da se utvrdi od čega je Jelica umrla i kakva je moja uloga u tome”, rekao je ortopedski hirurg Slavko Tomić pred većem Apelacionog suda u Beogradu. On je operisao čukljeve na oba stopala pokojne Jelice, koja je imala 19 godina kada je preminula, 9. septembra 2006. godine. Operacija je obavljena u privatnoj klinici „Decedra”, po preporuci doktora Tomića, koji je radio na ortopedskoj klinici na Banjici, a u „Decedri” je bio angažovan kao hirurg po pozivu.
Do komplikacija je došlo posle operacije, kada je devojka imala povišenu temperaturu, nizak krvni pritisak, mučninu, povraćanje, halucinacije i pomodrele dlanove. Hirurg i dva anesteziloga osuđeni su prvostepenom presudom na po 15 meseci zatvora zbog krivičnog dela nesavesnog lečenja odnosno teškog dela protiv zdravlja ljudi. Sud je prihvatio mišljenje veštaka da je sepsa uzrok smrti i ocenio da lekari nisu blagovremeno reagovali na simptome. Međutim, kako je pred Apelacionim sudom rekao branilac doktora Tomića, advokat Zdenko Tomanović, četvoro medicinskih stručnjaka dalo je mišljenje da smrt nije nastupila usled sepse, a reč je o lekarima obducentima Instituta za sudsku medicinu.
– Sud je u presudi izjednačio anesteziologa, internistu i hirurga i time je rekao da je „neko od njih kriv”. U medicini, međutim, postoji podela rada, pa hirurg ne može da ima ovlašćenja anesteziologa, niti ima pravo da nema poverenja u lekare drugih specijalnosti. Obaveza hirurga je da prati lokalno stanje, da vodi računa o rani posle operacije, a anesteziolog prati opšte stanje pacijenta. Doktor Tomić je svoj posao hirurga uradio apsolutno besprekorno – naveo je advokat Tomanović.
Javnoj sednici su prisustvovali i roditelji Jelice Radović. Apelacioni sud će doneti konačnu odluku, a ima i mogućnost da ponovo otvori glavni pretres i izvodi dokaze.

Slučaj „Budva” čeka konačnu odluku
U Apelacionom sudu u Beogradu je održana javna sednica po žalbi na presudu Višeg suda kojom su prošle godine trojica pripadnika DB oslobođeni optužbi za pomaganje u pokušaju ubistva lidera SPO Vuka Draškovića, u Budvi 2000. godine. Taj sud sada mora da donese pravosnažnu presudu i odluči da li su Milan Radonjić, Ratko Romić i Stevan Basta krivi za pomaganje u pokušaju atentata na Draškovića. Pripadnici DB su optuženi da su pružili logističku podršku pripadnicima JSO, odnosno da su im dostavili fotografije njegove kuće. Radonjić je bio osuđen na osam godina zatvora, dok su Romiću i Basti izrečene sedmogodišnje zatvorske kazne. Tu presudu je Apelacioni sud ukinuo. Epilog drugog suđenja bila je oslobađajuća presuda za svu trojicu.
Advokat Vladimir Gajić, Draškovićev zastupnik tražio je u žalbi da se otvori nova sednica i sud optužene proglasi krivim. On predlaže i da taj sud izvrši uvid u pravosnažnu presudu Specijalnog suda kojom su ranije na višedecenijske kazne zatvora osuđeni pripadnici JSO. Dvojica od njih, Branko Berček (javnosti poznat i kao ubica Ivana Stambolića) kao i Nenad Ilić (pravosnažno osuđen kao vozač kamiona kojim su ubijena četvorica članova SPO na Ibarskoj magistrali), saslušani su kao jedini novi svedoci na drugom suđenju. Obojica su tvrdila da nikad nisu ni videli Radonjića i Bastu i porekla svaku vezu sa događajem u Budvi, isto kao što su govorili i kao okrivljeni, pre deset godina u Specijalnom sudu. Međutim, taj sud je tada smatrao da ima dokaza i obojicu ih je osudio – Berčeka kao neposrednog atentatora, a Ilića kao jednog od učesnika.
„Viši sud je poklonio veru dvojici ubica, Iliću i Berčeku”, kazao je advokat Gajić, obrazlažući svoju žalbu na oslobađajuću presudu. On podseća da je za osuđujuću presudu kao dokaz, pored ostalog, korišćena i Ilićeva prva izjava u kojoj je do detalja priznao svoju umešanost u budvanskom atentatu i opisao uloge ostalih, tereteći i Radonjića i Bastu. Pored toga, dokaz za njegovu krivicu bili su i otisci prstiju i DNK tragovi u stanu u kome se krio.
„Tada smo došli do jednog platoa, iznad Vukove kuće, pa mi je Berček ispričao kako mu je jedan bezbednjak pokazao fotografije Vukove kuće, zatim ga je taj bezbednjak proveo pored te kuće, pokazao mu gde se nalazi SUP, kako može da se priđe kući, i kako može da se udalji sa tog mesta. U razgovoru ja sam pitao Berčeka: ’Koji je to bezbednjak’, a on mi je rekao: ’To je jedan krupni, zove se Basta’”, izjavio je Ilić 2003. godine, kada je priznao da je u Budvu došao sa zadatkom da ubije Draškovića. On je govorio i o telefonskom razgovoru sa Miloradom Ulemekom Legijom, kome je tada javio da Drašković nije u Budvi:
„On je rekao: ’Dobro, ništa, proveriću sa Medom pa ću da vam javim’. Meni je bilo poznato da je Meda bio nadimak Milana Radonjića. Legija se javio nakon petnaestak minuta i kazao: ’Čuo sam se sa njim, sigurno je tu’. Sva trojica optuženih su tražila od suda da potvrdi oslobađajuću presudu. Podsećamo, Romiću i Radonjiću sudi se i za ubistvo Slavka Ćuruvije, zbog čega su u pritvoru, dok je Basta bio svedok u tom postupku. Apelacioni sud ima mogućnost da potvrdi oslobađajuću presudu, da izrekne osuđujuću ili da otvori sednicu i izvede nove dokaze pre nego što presudi. Odluka koju donese biće konačna.

Nožem ubola nevenčanog supruga
Tridesetosmogodišnji Lazar Đ. teško je povređen oko devet časova na ulazu u zgradu u Ulici Pere Todorovića 12 na Banovom brdu kada ga je nevenčana supruga M. V. (31), posle kraće svađe, nožem ubola u donji deo noge.
Posle ubadanja Lazar Đ. je obilno krvario i hitno je prevezen na Urgentni centar, gde je operisan.
Komšije nisu želele da kažu bilo šta povodom incidenta u ulazu njihove zgrade, a ni povređeni Lazar nije hteo da se izjasni ko ga je povredio.
Policija je, ipak, vrlo brzo uspela da razreši „misteriju”. Nekoliko sati kasnije uhapšena je njegova partnerka M. V. zbog sumnje da je počinila krivično delo nasilja u porodici. 
Zašto se M. V. odlučila da digne ruku na nevenčanog supruga utvrdiće policija, ali statistike pokazuju da napadi žena na partnere u poslednje vreme i nisu toliko neuobičajeni kako se čini.
Pre dve godine državljanka Obale Slonovače Sabin Marić usmrtila je u iznajmljenom stanu na Banovom brdu svog partnera Branka Marića udarivši ga bušilicom u glavu.
Mnogi pamte i ubistvo iz 2007. kada je Tanja, posle godina maltretiranja, izvukla pištolj i ubila supruga Radula.
– Akcenat se stavlja na žene kao glavne žrtve, ali su i muškarci „predmet” nasilja u porodici. U izveštaju koji je još 1997. godine izdalo Ministarstvo pravde SAD navodi se da su muškarci jedna šestina od ukupnog broja pacijenata koji su primljeni kao žrtve nasilja u porodici. I kod nas na Balkanu situacija se polako menja. Sve je više muškaraca koji trpe različite vrste nasilja – fizičko, psihološko, ekonomsko – kaže stručnjak iz oblasti porodičnog prava.  
Problem je u tome što se samo mali broj muškaraca, zbog nerazumevanja sredine i podsmeha, odlučuje da jasno progovori o onome što preživljava. Zbog toga je i teško proceniti koliko pripadnika muškog pola trpi nasilje. Ali, od 2010. do 2015. godine u Srbiji je u partnerskim i porodičnim odnosima ubijeno 98 muškaraca.

Zašto je pametnije ne ostati kod kuće
Na južnim granicama Srbije, Makedoniju pogađa teška politička kriza koja prerasta u ulične nerede, a vodeće političke partije su toliko posvađane da ne mogu da se dogovore ni o načinu, ni o datumu raspisivanja izbora. Podeljene iznutra, makedonske partije postižu samo trenutni mir pritiscima spolja – kada sednu za sto sa posrednicima iz SAD ili Brisela. Ali, čim diplomate odlete sa skopskog aerodroma, makedonski stranački prvaci se vraćaju na ulice, umesto u institucije.
Da li će devet dana pred parlamentarne izbore u Srbiji, politički lideri shvatiti uznemiravajuću poruka sa juga? Takvo sprovođenje demokratije, kada se umesto glasačkih listića koristi kamenje, najčešće ne završava dobro ni po građane, ni po državu.
Što je više glasača, bez obzira za koga glasaju, to je konačni izbor građana legitimniji, a samim tim opada i mogućnost destabilizacije, odnosno makedonizacije Srbije. Predstavnici vlasti upozoravaju da takozvanim stranim centrima moći ne odgovara Srbija sa jakim liderom i vladom sa velikom parlamentarnom podrškom, ali i iz opozicije stižu pozivi za veću izlaznost. Ali veća izlaznost najviše odgovara građanima Srbije, makar im se na glavu već popeli i vlast i opozicija. Naime, ko može doneti bolju odluku o budućnosti od njih samih? Naravno da sloboda izbora podrazumeva i neizlazak na izbore, ali zaista odlučuju samo oni koje ne mrzi da dođu do biračkog mesta i odvoje koji minut za makar delić uticaja na veliku politiku.
Ima indicija da Sjedinjene Američke Države, prvi put posle 2000. godine, kada je Vojislav Koštunica pobedio Slobodana Miloševića, pokazuju veće interesovanje za izbore u Srbiji. U projekat rušenja Miloševića uložili su desetine miliona dolara. Deo tog novca otišao je u motivisanje birača da glasaju, takozvanu get out the vote kampanju. Sada je reč o daleko manjim brojevima, ali svejedno ostaje pitanje šta je motivisalo američku vladu da ponovo počne da izdvaja dolare za podsticanje i praćenje aktuelnog izbornog proseca u Srbiji. Hitan konkurs za dodelu sredstava nevladinim organizacijama i medijima raspisan je početkom februara, neposredno nakon dolaska novog američkog ambasadora Kajla Skota u Beograd. Konkurisao je i naš list, doduše neuspešno. Ili se nismo naročito istakli. Američka agencija za međunarodni razvoj (Usaid) dodelila je 450.000 dolara Centru za istraživanje, transparentnost i demokratiju (CRTA), čija će obaveza biti da obavesti građane o izborima, o kandidatima za koje mogu da glasaju, kao i da nakon izbora prati sudbinu izbornih obećanja i objavljuje ih na Istinomeru.
U ubrzanoj proceduri, odluka je doneta za 50 umesto za uobičajenih 150 dana. Posmatračka misija Građani na straži, kojom rukovodi dobila je pomenutih 450.000 dolara. Njen posao je i da informiše građane o kvalitetu i demokratičnosti izbornog procesa i dešavanja tokom kampanje. U opisu njihovih radnih zadataka stoji još i da obezbede brzu reakciju na kršenja izbornih procedura i procesa u lokalnim sredinama širom Srbije.
Ali teško je da će se ikada ponoviti izlaznost kao kada se odlučivalo o sudbini režima Slobodana Miloševića. Tada je, prema podacima Cesida, u centralnoj Srbiji izašlo čak 4,9 miliona glasača, što čini oko 72 odsto biračkog tela. Kada se gledaju Srbija i Kosovo, naravno. Tako je zaključeno da je u centralnoj Srbiji na birališta izašlo neverovatnih 85 odsto birača, dok je broj glasova sa Kosova i tada i na kasnijim izborima, uvek bio predmet sporova.
Tog 24. septembra, pre 16 godina, zaista da gotovo nismo nikoga poznavali ko nije izašao na izbore. Vojislav Koštunica dobio je 2,47 miliona glasova, a Slobodan Milošević – 1,82 miliona glasova. Velikom izlaznošću, tada je prelomljena jedna uzbudljiva istorijska epoha u Srbiji i možda je upravo zahvaljujući takvom odzivu građana, transfer vlasti protekao bez oružanog otpora Miloševića i njegovih ljudi.
Ali, ako Amerika i Džordž Soroš ubrizgavaju znatna sredstva u nevladine organizacije koje treba da prate izbore i kada se takav angažman povezuje sa interesima da bi se slab lider s jakom opozicijom i više stranaka u parlamentu lakše slomio pa bi, se, eventualno, solidarisao sa zahtevima EU da se oslobodi Nadežda Savčenko, ili uvedu sankcije Rusiji – to ne znači da veća izlaznost ne odgovara i građanima Srbije. Velikom izlaznošću se, zapravo, potvrđuje odlučnost građana da potvrde ili negiraju određenu politiku.
Međutim, da političke i zakonske manipulacije sa izlaznošću mogu stvoriti institucionalnu krizu, pokazuju neuspeli predsednički izbori u Srbiji na jesen 2002. godine. Tako je 29. septembra 2002. godine, na predsedničkim izborima glasalo 3,6 miliona birača, odnosno 55,5 odsto biračkog tela. Koštunica je osvojio 1,1 milion, Labus 995.200 glasova, a Šešelj 845.308. glasova. Bila je to Pirova pobeda Koštunice, s obzirom na to da nijedan od kandidata nije osvojio zakonski predviđenu natpolovičnu većinu upisanih birača.
Decembra 2002. godine, na još jednim predsedničkim izborima, izašlo je 2,94 miliona, ili 45 odsto birača. Koštunica je opet osvojio najviše, 1,7 miliona. Za Šešelja je glasalo milion ljudi, ali je institucionalna kriza samo produbljena.  
Koštunica je odlučio da se povuče iz uzaludnih predsedničkih kampanja, Šešelj je odlučio da ode u Hag, premijer Zoran Đinđić je ubijen, a Srbija je dobila za v. d. šefa države Natašu Mićić.
Nedavno preminuli istaknuti intelektualac Nebojša Popov je bio u pravu kada je kao uzroke institucionalne krize koja je usledila po padu Miloševića, označio propale predsedničke izbore i izbacivanja DSS-a iz parlamenta, čime je skupština izgubila znatan deo izabranih predstavnika građana. 
U jesen 2003. godine, propadaju još jedni predsednički izbori, na kojima je izašlo 2,5 miliona glasača, ili njih 38,8 odsto. Tadašnji predstavnik radikala u zemlji, Tomislav Nikolić, osvojio je 1,16 miliona glasova, a Dragoljub Mićunović 893.906 glasova.
Tek promenom zakona, po imenovanju Koštunice za premijera, predsednički izbori i glasanje dobijaju smisao, čime se stvaraju uslovi da u fotelju na Andrićevom vencu sedne – Boris Tadić. Da Koštunica nije promenio zakon po kom se ishod izbora priznaje samo ako glasa više od polovine upisanih birača, Srbija ni tada ne bi dobila predsednika. Otklonjena je opasnost od nove krize institucija, Srbija je ušla u stabilniju fazu, bez frustracija koje su se ispoljavale ranijim žestokim sukobima u DOS-u. 
Naime, tog 13. juna 2004. godine, izašlo je tri miliona birača, odnosno 47 odsto. Tomislav Nikolić je u prvom krugu osvojio 30 odsto glasova (954.339), a Boris Tadić 27,7 odsto glasova, tačnije, 853.584 pa se otišlo u drugi krug. Tada se birači odlučuju za Borisa Tadića. On pobeđuje Nikolića sa 53,24 odsto, odnosno 1,68 miliona glasova. Nikolić osvaja 1,43 miliona ili 45 odsto glasova. Izlaznost je tada bila 47 odsto ili 3,1 milion birača.
Kada je 2006. održan referendum za promenu Ustava Srbije, u dogovoru tada tri najjače stranke, DS, DSS i SRS, glasalo se dva dana ali se ipak odazvalo samo 3,6 miliona ljudi.
Na prošlim izborima, 2014. godine, na birališta je izašlo isto toliko birača, 3,6 miliona. Za devet dana očekuje se izlaznost od 3,9 miliona glasača. Četiri miliona se sada čini kao nedostižan broj. Ali u Srbiji je uvek škakljivo govoriti o biračkom telu. Ne samo zbog glasanja na Kosovu, već i u rasejanju, gde, procenjuje se, živi 1,2 miliona birača.
Za koga će glasati Srbi 24. aprila? To je stvar izbora. Njihovog izbora.

Više časova za osnovce da bi nastavnici sačuvali radna mesta
Uprkos stava prosvetnih vlasti da je neophodno rasteretiti osnovce koji nedeljno imaju više od 25 časova, koliko zakon propisuje, na jučerašnjoj sednici Nacionalnog prosvetnog saveta čuo se neočekivani predlog: povećati broj časova obaveznih predmeta za učenike od petog do osmog razreda.
Ovu ideju izneo je predsednik NPS, prof. dr Aleksandar Lipkovski, uz obrazloženje da su naši đaci najmanje opterećeni u Evropi. On je rekao da je neophodno da sprovedu diskusiju o izmenama Zakona o osnovnoj školi i članu koji reguliše maksimalan broj časova obaveznih predmeta nedeljno.
Govoreći u ime nastavnika stranih jezika, prof. dr Julijana Vučo je podržala ovu ideju i potkrepila je podacima iz uporednog istraživanja koje je urađeno u sklopu analize nastave stranih jezika u Evropi.
– Upoređivali smo opterećenost učenika sedmog i osmog razreda. U Srbiji, Nemačkoj i Rusiji čas traje 45 minuta, u Francuskoj 55, a u Italiji od 55 do 60 minuta. Maksimalan nedeljni broj časova u Srbiji je 25, u Francuskoj od 27 do 29,5, u Italiji i Nemačkoj 30, a u Rusiji 32 – 33 – rekla je dr Vučo.
Ona, međutim, nije kasnije odgovorila na novinarska pitanja o tome koliko godina traje osnovno obrazovanje u pomenutim zemljama, jer se ovako istrgnuti podaci mogu tumačiti na različite načine. Ona nije komentarisala ni činjenicu, na koju su novinari takođe ukazali, da đaci u školama praktično imaju od 26 do 31 časa nedeljno, kada se saberu i obavezni i obavezni izborni predmeti. Na to treba dodati i izborne predmete, dopunsku i dodatnu nastavu…
Ovakvi stavovi koji će sasvim sigurno izazvati mnogo polemike u javnosti, ali i na sledećim sednicama NPS-a, jasno pokazuju kolika zapravo konfuzija vlada onima koji se u Srbiji bave obrazovnom politikom. Podsetimo, pre nekoliko meseci ministar prosvete dr Srđan Verbić izašao je sa predlogom da se deca rasterete, jer osnovci imaju više časova nego što to zakon dozvoljava. Njegov kasniji predlog je nastavljen u istom smeru – preispitati nastavu veronauke i građanskog vaspitanja.
Problem je nastao što su ova dva obavezna izborna predmeta pomenuta u zakonu i kao takva se ne mogu dirati, tako da su stručnjaci prinuđeni da pronađu drugo rešenje, koje je delimično pronađeno na uštrb drugog stranog jezika. Predloženo je i razdvajanje informatike i tehničkog obrazovanja, što se takođe pokazalo kao kamen spoticanja jer je usledila lavina protesta nastavnika Tehničkog i informatičkog obrazovanja.
– Ovde ima mnogo interesa struke, a zanemaruju se deca i život škole. Meni je jasno da se svako bori za svoj interes, jer od broja časova zavisi opstanak radnih mesta, ali treba posmatrati širu sliku, ne da nastavnik gleda kroz svoje prozorče. Brojevima se manipuliše, potrebno je utvrditi koliko opterećenje dete može da podnese, zašto se šta uči, šta želimo – sa kakvim znanjem osnovac treba da izađe iz škole – rekla je novinarima posle sednice prof. dr Ana Pešikan, jedna od kreatora Strategije obrazovanje Srbije do 2020. godine. U ovom dokumentu su najveći stručnjaci za obrazovanje predložili da maksimalan broj časova bude 25.
Ona je podsetila da je i u Strategiji zapisano da nije ključno pitanje broja časova, već promena organizacije nastave u školi i strukture časa. U tom dokumentu je predloženo da nastava traje od osam do 16 časova i da nema klasičnih predavanja od 45 minuta.
Članovi Nacionalnog prosvetnog saveta su prihvatili i inicijativu da se izmene nastavni planovi i programi (NPP) Filološke i Matematičke gimnazije, kao i svih ovakvih odeljenja pri ostalim školama u Srbiji. Kako je objasnila Gordana Mijatović, pomoćnik direktora Zavoda za unapređivanje obrazovanja i vaspitanja, najtalentovaniji đaci u Srbiji i dalje uče po NPP koji su usvojeni pre 20 godina.
– Reforma gimnazija nije sprovedena, samo smo 2011. usvojili inovirane programe koji se nisu odnosili na specijalizovane gimnazije. To je bilo prelazno rešenje dok ne sprovedu korenitu reformu, a talentovani đaci su tada zanemareni. Zato je neophodno doneti prelazno rešenje i za njih, tako što ćemo NPP uskladiti sa razvojem tehnike, tehnologije i jezika, ali i zakonskim rešenjima donetim u međuvremenu – rekla je Mijatović.
Pošto je bilo primedbi koje se prvenstveno odnose na predložene izmene u nastavi književnosti i istorije u specijalizovanm gimnazijama, predloženo je da se formira nova radna grupa koju će činiti predstavnici Zavoda i NPS, kako bi se novi predlog našao na narednoj sednici.
-------------------------------------------------------------
Čas algebre više
Jedna od novina za đake Matematičke gimnazije biće i spajanje „sociologije” i „ustava i prava građana” u „sociologiju sa pravima građana”, kako bi se dobio još jedan čas za nastavu algebre. Ovo rešenje, međutim, naišlo je na neodobravanje pojedinih članova NPS. Oni su protiv smanjenja opšteobrazovnih sadržaja, jer „ne treba da se elitna gimnazija izjednačava sa srednjom tehničkom školom”. Sociolog, prof. dr Mladen Lazić je rekao da jedan budući fakultetski obrazovan čovek mora da ima opštu kulturu, dok su predstavnici učenika u NPS sa oduševljenjem prihvatili predlog da se u Matematičkoj gimnaziji da još više prostora prirodnim naukama.
-------------------------------------------------------------
Da li je Verbić prekoračio ovlašćenja
Na početku sednice, pomoćnik ministra prosvete dr Milovan Šuvakov je obavestio članove NPS da je Srđan Verbić iskoristio zakonsko pravo i potpisao „standarde kvaliteta udžbenika”, jer je 11. aprila istekao rok od tri meseca da NPS usvoji ovaj dokument. Tako će đaci u srednjim stručnim školama dobiti 901 nedostajući udžbenik i priručnik .
Usledila je polemika oko toga šta znači „ako NPS ne donese dokument”. Ana Pešikan je najavila da će se zatražiti mišljenje nadležnog skupštinskog odbora zbog ovakvog Verbićevog poteza. Ona je dodala da je NPS odluku doneo, jer je glasao i odbio ponuđeni dokument jer „loši standardi znače da ćemo dobiti loše udžbenike, a posle ćemo se hvatati za glavu iz kakvih knjiga nam uče deca”.
Predsednik NPS-a Aleksandar Lipkovski je ponovio da odluka nije doneta, a Šuvakov je pojasnio da zakon obavezuje NPS da u tri meseca donese akt i da je bilo dovoljno vremena da NPS izmeni dokument i da ga potom usvoji.

Varga: Državne strukture umešane u falsifikovanje potpisa
Subotica – Rukovodstvo Mađarskog pokreta slaže se sa ocenom RIK-a da je reč o falsifikatima „industrijskih razmera”, da je reč o krivičnom delu iz oblasti organizovanog kriminala, ali je ubeđeno da to nije bilo moguće bez umešanosti ili znanja dela državnih struktura. Laslo Varga, koji je izrekao ovu ocenu, nije želeo da konkretizuje na koje državne strukture misli, ali je dodao da masovno krivotvorenje poput ovoga nije moglo da prođe neprimećeno.
Lista Mađarskog pokreta i Demokratske zajednice vojvođanskih Mađara za republičke izbore odbijena je pre dva dana odlukom RIK-a, koji je konstatovao da se ovde dogodila „tragikomična situacija”, jer je na listi otkriveno falsifikovanih 1.611 potpisa, koji su overeni pečatom Prvog opštinskog suda u Beogradu koji više nije u upotrebi. Mađarski pokret i DZVM smatraju da je, međutim, došlo do višestruke povrede prava i zbog toga su uložili žalbu Upravnom sudu koji ima 24 časa da odgovori na zahtev da se i ova lista nađe na izborima.
– Kao profesor Ustavnog prava smatram da je povređeno osnovno biračko, ustavom zagarantovano, pravo građana, ali i tri osnovna načela Zakona o upravnom postupku. Ponašanje RIK-a je sramota za profesiju – rekao je dr Tamaš Korhec, jedan od osnivača Mađarskog pokreta. On je dodao da neprihvatljivo i suprotno zakonu da RIK ne obavesti podnosioce liste „Mađarski pokret – za promene – DZVM” o tome da su konstatovani falsifikovani potpisi i da im ne omogući vreme da taj propust isprave.
– Očekujemo da Upravni sud odluči u našu korist i u tom slučaju moguća su dva scenarija, da naša lista bude proglašena ili da nam se odobri novi rok za prikupljanje potpisa koji nedostaju. Ukoliko Upravni sud odbije naš zahtev, to znači da su onda političke ili društvene okolnosti bile važnije od pravnih argumenata – rekao je Laslo Varga, član rukovodstva Mađarskog pokreta.

Ovaj pokret podseća da su predali listu prošlog petka, da je RIK konstatovao da je sve u redu, ali da nedostaje 196 potpisa, te je Mađarski pokret predao blizu novih 700 potpisa. Međutim,  nakon toga, kako je rekao dr Korhec, iz medija saznaju da je njihova lista odbijena zbog toga što je 1.611 potpisa falsifikovano, to jest overeno pečatom Prvog opštinskog suda u Beogradu koji nije u upotrebi.

Davenport: EK dala preporuku, na zemljama članicama je odluka
Šef Delegacije EU u Srbiji Majkl Davenport ukazao je danas da je Evropska komisija (EK) dala preporuku za otvaranje daljih poglavlja sa Srbijom i da je na zemljama članice da donesu odluku.
Deveport je, na pitanje novinara da li je Brisel odbacio hrvatske argumente za blokiranje otvaranje poglavlja sa Srbijom, istakao da je preporka EK predmet diskusije zemalja članice i da se radi o istoj priči za sva poglavlja.
„EK je dala svoju preporuku za otvaranje poglavlja. Sada je na zemljama članice da donesu odluku koji će biti sledeći koraci”, podvukao je Davenport.
On je ponovio da je na zemljama članice uvek da donesu ovakve odluke i da se to tiče svih poglavlja, a ne samo aktuelnih.
Uloga EK je, prema njegovim rečima, da da svoju preporuku kada ocenjuje da je zemlja kandidat spremna za otvaranje poglavlja.
„Sada moramo da sačekamo na odluke zemalja članice”, poručio je Davenport, javlja Tanjug.
Šefica pregovaračkog tima Srbije Tanja Miščević dodala da što se otvaranja poglavlja 23 i 24 tiče, u Srbiji nemaju informacije o odbacivanju argumenata Hrvatske.
Ona je kazala da može samo preneti da su razgovori u Odboru za stabilizaciju i pridruživanje bili odlični.
„Što se tiče otvaranja poglavlja 23 i 24, tu informaciju nemamo, niti je to srpski deo priče. To je deo razgovora između institucija EU i država članice”, poručila je ona.

Falsifikatori zatrpali RIK
Predstojeći izbori ostaće upamćeni po velikom broju stranaka koje su pokušale da do glasačkog listića stignu uz pomoć falsifikovanja potpisa podrške građana. Policija od juče ispituje treću takvu listu, Mađarski pokret, a lista Republikanske stranke, uprkos tome što je utvrđeno 900 falsifikovanih potpisa, neće biti eliminisana iz izborne trke, jer to u ovom trenutku, kako za „Politiku” kaže predsednik Republičke izborne komisije Dejan Đurđević, nije moguće. On tvrdi da to neće uticati na regularnost izbora.
Prema Đurđevićevim rečima, lista Republikanske stranke, pored tih 900 falsifikovanih, ima neophodnih 10.000 validnih potpisa i istekli su svi rokovi žalbe. Đurđević je, kada je potvrđeno da je 900 potpisa falsifikovano, najavljivao mogućnost da se eventualno uloži vanredni pravni lek kako bi ova lista bila poništena, ali to nije urađeno „zato što je ukazano da bi to moglo da dovede u pitanje izborni proces, zbog mogućnosti žalbe i rokova predviđenih za to”.
Đurđević objašnjava: „Upravni sud je 29. februara ove godine zauzeo pravni stav da u izbornom postupku nije dozvoljena shodna primena pravila Zakona o upravnom postupku o vanrednim pravnim sredstvima. To što će izborna lista Republikanske stranke biti na glasačkim listićima neće ceo izborni proces učiniti neregularnim. Zbog rigidnog tumačenja prava od strane Upravnog suda biće povređen princip po kome niko ne može izvlačiti korist zbog krivičnog dela.” Upitan da li baš ništa ne može preduzeti, budući da je falsifikovanje krivično delo, Đurđević kaže: „Postoji mogućnost da neko i posle objavljivanja zbirne liste (rok istekao sinoć, prim. aut.) pokrene postupak zbog krivičnog dela falsifikovanja za koje je zaprećena kazna zatvora od tri do pet godina.”
Kako je prenela Beta, a objavila „Politika”, Đurđević je preksinoć, kad je utvrđeno da i na trećoj listi postoje falsifikovani potpisi, rekao da je rezigniran ovim postupkom i „postupkom Upravnog suda, koji poništava odluke RIK-a i daje šansu strankama koje se služe falsifikovanjem da dobiju mogućnost da učestvuju na izborima”.  Na to je reagovao Upravni sud, koji je u dopisu našem listu naveo: „Ova izjava se neće posebno komentarisati, s obzirom na to da je saopštenjem suda objavljenom u dnevnom listu ’Politika’ dana 23. marta 2016 Upravni sud ukazao na neophodnost uzdržavanja od neprimerenih i neistinitih komentara o radu suda u toku izbornog postupka, što se odnosi i na organe za sprovođenje izbora.” U dopisu se zaključuje: „Svako suprotno istupanje predstavlja pokušaj nedozvoljenog uticaja na rad suda.”
Dok su predstavnici Jedinstvene ruske stranke, od koje je klupko falsifikovanih potpisa počelo da se odmotava, odmah povukli listu, predstavnici Mađarskog pokreta, koji čine Demokratska zajednica vojvođanskih Mađara i Hrvatska demokratska zajednica, za svoj problem su optužili Savez vojvođanskih Mađara. U saopštenju koje su potpisali Laslo Varga, donedavni funkcioner i poslanik SVM-a, i Aron Čonka, navedeno je da su njihova lista i DZVM „žrtve podmukle političke igre Ištvana Pastora i SVM-a”. Oni su naveli da je RIK utvrdio da im nedostaju 194 potpisa i dao im rok da dostave potpise koji nedostaju. Oni su, kako tvrde, dostavili 793 potpisa, a RIK je odbio proglašenje, „s obrazloženjem da je naknadnim uvidom utvrđeno da je 1.611 potpisa overeno neovlašćeno pribavljenim pečatom”.
Varga i Čonka su naveli da je „izuzetno čudno da je član RIK-a iz SVM-a tačno znao iz kog grada potiču obrasci koji su falsifikovani” i dodali: „Prevaru su učinili oni koji su prikupljali potpise na teritoriji Beograda, čiju pomoć smo bili prinuđeni da prihvatimo zato što smo za vreme postupka koji je vođen protiv naše liste u Bečeju bili prinuđeni da na nedelju dana obustavimo prikupljanje potpisa na teritoriji Vojvodine. Falsifikovanje su počinili ljudi koji su nam se javili da daju svoje potpise i da u naše ime kontrolišu izborni proces. Falsifikovanje potpisa je veoma teško krivično delo. Duboko smo zgroženi da su se neki usudili na ovakav čin. Zato su danas u naše ime Aron Čonka i Doroća Silađi u beogradskoj policiji inicirali pokretanje krivičnog postupka protiv nepoznatog počinioca.”
Reagujući na ove optužbe, Balint Pastor iz SVM-a je za „Politiku” rekao: „Obistinilo se ono što su funkcioneri SVM-a nedeljama govorili o listi DZVM-a i HDZ-a, koja nastupa pod nazivom Mađarski pokret, a to je da se radi o političkoj prevari. U subotu sam javno rekao da je vrlo interesantno to što je ova manjinska lista prikupljala potpise u mnogim lokalnim samoupravama na teritoriji centralne Srbije, i to, na primer, u Kraljevu, Ćupriji, Šapcu, Zaječaru, Bajinoj Bašti, Bujanovcu... To ranije mađarske i hrvatske liste nisu činile zato što, prema poslednjem popisu stanovništva, tamo nema Mađara i Hrvata, pa nije logično tamo skupljati potpise. Njima je RIK dao rok da dostave dodatne potpise, oni su to učinili, a ispostavilo se da na listi imaju nekoliko stotina potpisa overenih u Beogradu u subotu u 19 i 20 časova. Sud o tome nije imao nikakvu informaciju, a morao ju je imati. Zbog toga su neke sumnje probuđene, pa je dokumentacija detaljnije proverena i isplivalo je to što je isplivalo.”
Pastor je naveo: „Što se nekih zavera SVM-a, SNS-a i tako dalje tiče, važno je istaći da je odluka o odbijanju ove liste RIK doneo sa 30 glasova ’za’ i jednim uzdržanim. Dakle, ovde se radilo o pokušaju političke prevare, a da li je bilo neke druge prevare ili krivičnog dela, na državnim organima je da istraže.”

EK odbacila hrvatske uslove Beogradu
Sve je jači pritisak na Zagreb da odustane od svojih uslova za otvaranje poglavlja 23 sa Srbijom. Hrvatski mediji preneli su da je Evropska komisija odbacila hrvatske zahteve u sporu sa Srbijom kojim je praktično blokirala Srbiju u pregovaračkom procesu i otvaranju tog poglavlja.
Reč je pre svega o pitanju srpskog zakona o univerzalnoj jurisdikciji za ratne zločine, za koji EK kaže da ne treba da bude uslov za otvaranje pregovora u poglavlju 23 o pravosuđu i osnovnim pravima, te da takav stav zastupa od početka.
Zagrebački „Jutarnji list” naveo je, prenoseći interni dokument EK, da je prigovor Hrvatske na zakon po kojem Srbija sudi za ratne zločine počinjene u Hrvatskoj EK odbacila i pre nego što je Hrvatska blokirala Srbiju.
Hrvatska navodi da pažljiva analiza tog zakona jasno pokazuje da se ne odnosi na načela univerzalne jurisdikcije, jer se ne odnosi na teritoriju bilo koje države, već se ograničava samo na one s područja bivše Jugoslavije. „Ovaj zakon stvara novi hibridni princip, nepoznat savremenom međunarodnom i komparativnom pravu”, navodi Hrvatska u svojim argumentima.
Zagreb ističe i da je Srbija jedina koja u svoju nadležnost proširuje krivičnu jurisdikciju izvan svoje teritorije na selektivan način, na šest drugih država, te da Srbija krši i načelo primene univerzalne jurisdikcije „u dobroj veri”.
Hrvatska kao primer politički motivisane zloupotrebe tog zakona navodi i optužnicu protiv bosanskohercegovačkog političara Ejupa Ganića.
Međutim, EK smatra da međunarodno pravo ne sprečava bilo koju državu da svoju jurisdikciju proširi i takozvanom ekstrateritorijalnom jurisdikcijom ili „univerzalnom jurisdikcijom”. Taj zakon, prema mišljenju EK, „ne predstavlja kršenje suvereniteta dotične države” niti predstavlja mešanje u unutrašnje poslove te države.
EK čak navodi da bi, i kad bi Srbija ukinula odredbe o operativnom delu gde se spominje nadležnost nad teritorijem bivše Jugoslavije, i dalje na osnovu univerzalne jurisdikcije mogla da sudi hrvatskim državljanima za zločine počinjene na hrvatskoj teritoriji. Komisija smatra i da bi dve države same trebalo svaki slučaj sukoba oko jurisdikcije da reše međusobnom saradnjom.
Ovih dana traju intenzivne konsultacije između Hrvatske i EK, ali i s drugim državama članicama, kako bi se pronašao način da se proces pokrene i Srbija do kraja juna otvori poglavlje 23. Hrvatska veruje da bi neki od njenih zahteva trebalo da budu i merila EU prema Srbiji u ovom poglavlju, bilo kao „prelazna merila” koja se sada uvode, bilo kao merila za zatvaranje.
Portparolka EK za susedsku politiku i pregovore o proširenju Maja Kocijančič je ponovila ranije izneti stav EK. „Evropska komisija s nestrpljenjem iščekuje naredne korake u procesu pristupanja Srbije Evropskoj uniji i otvaranje poglavlja 23 o pravosuđu i temeljnim pravima i 24 o pravdi, slobodi i bezbednosti”, navela je ona za Tanjug.
Razgovori su u toku, i EK je spremna da pređe na naredne korake čim bude postignuta jednoglasnost među državama članicama, dodala je Kocijančičeva.
Upitana da li je Hrvatska kad je potpisala sporazum s državama EU o ulasku u članstvo izričito naglasila da neće sprečavati ulazak u članstvo drugih zemalja i postavljati prepreke Beogradu, Kocijančičeva je, prema Beti, uzvratila da je sporazum o članstvu Hrvatske u EU „zakonski obavezujući dokument”.
Šefica pregovaračkog tima Srbije Tanja Miščević i šef Delegacije EU u Srbiji Majkl Davenport nisu mogli da potvrde navode medija u vezi sa stavom Hrvatske o otvaranju poglavlja. „Što se tiče informacija vezanih za potencijalno otvaranje poglavlja 23 i 24, tu informaciju nemamo mi ovde u Srbiji”, rekla je Miščevićeva novinarima, nakon radnog ručka koji je organizovala Američka privredna komora u Srbiji.
Davenport je rekao da je EK dala svoju preporuku za otvaranje sledećih poglavlja i da je sada na članicama da donesu odluku. Ističući da je uloga EK da da svoju preporuku i da ocenjuje da je zemlja kandidat spremna za otvaranje poglavlja, poručio je: „Sada moramo da sačekamo na odluke zemalja članica.”
S druge strane, ministarka za evropske integracije Jadranka Joksimović izjavila je u Jagodini da veruje da će EU i sve ostale zemlje podržati Srbiju, te da ćemo uspeti da otvorimo poglavlja. „Hrvatska je izrazila neke svoje rezerve. Mi treba da radimo ono što je do nas. Svakako da nećemo da molimo nikoga, jer znamo koliko smo radili i koliko smo uspešni u tome. Verujem da će nas EU podržati, i sve ostale zemlje, i da ćemo uspeti da otvorimo poglavlja”, rekla je ona novinarima.
Komentarišući odluku Brisela da odbaci hrvatske zahteve, profesor Fakulteta političkih nauka Ivo Visković rekao je da je to pokazatelj principijelnosti EU i poruka da ona nema usađen stav protiv Srbije, niti, s druge strane, da Hrvatska može da računa na automatsku podršku EU.
On je, u izjavi Tanjugu, rekao da je u ovom trenutku presudno to da se spor između Srbije i Hrvatske vraća na bilateralni nivo i dodao da na osnovu medijskih napisa može da se vidi da je EK odbacila deo koji se odnosi na jurisdikciju za suđenje ratnim zločincima.
„Koliko se može primetiti, nije izričito odbacila i ostale navode.
U tom slučaju Hrvatska će verovatno insistirati na nekima od njih, ako ne u ovom trenutku, da se zaustavi otvaranje, onda u svakom slučaju da uđe u sadržaj pregovora sa Srbijom i da se ne može zaključiti 23. poglavlje dok se to ne ispuni”, rekao je Visković, ističući da EU ne poseduje mehanizam kojim bi mogla da natera zemlju članicu da postupi na način na koji bi Brisel to želeo.

RIK proglasio zbirnu izbornu listu
Republička izborna komisija sinoć je proglasila zbirnu izbornu listu na kojoj je ukupno proglašeno 20 lista.
Prva na glasačkom listiću biće lista „Aleksandar Vučić - Srbija pobeđuje”. Druga „Za pravednu Srbiju - Demokratska stranka (Nova, DSHV, ZZS)”, dok će treća biti „Ivica Dačić - Socijalistička partija Srbije, Jedinstvena Srbija - Dragan Marković Palma”.
Slediće četvrta „Dr Vojislav Šeselj - Srpska radikalna stranka”, a zatim peta „Dveri-Demokratska stranka Srbije - Sanda Rašković Ivić-Boško Obradović”, pa šesta, lista Saveza vojvođanskih Mađara - Ištvan Pastor.
Pod rednim brojem sedam biće lista „Boris Tadić-Čedomir Jovanović-Savez za bolju Srbiju-LDP-LSV-SDS”, a zatim će ići kao osma lista „Muamer Zukorlić - Bošnjačka demokratska zajednica Sandžaka”. Kao deveta biće „SDA Sandžaka-dr Sulejman Ugljanin” i kao deseta lista „Za slobodnu Srbiju - Zavetnici - Milica Đurđević”.
Sledi kao 11. lista „Grupa građana za preporod Srbije - prof. dr Slobodan Komazec”, pa 12. „Ruska stranka - Slobodan Nikolić”, 13. „Republikasna stranka-Republikanus part-Nikola Sandulović” i 14. „Srpsko ruski pokret - Slobodan Dimitrijević”.
Tu su kao 15. „Levica Srbije - Borko Stefanović”, 16. „Dijalog- mladi sa stavom - Stanko Debeljaković”, 17. „Dosta je bilo” Saša Radulović, zatim 18. „Partija za demokratsko delovanje-Ardita Sinani”, 19. „Zelena stranka” i kao 20. „U inat -složno za Srbiju - Narodni savez”.
Predsednik RIK Dejan Đurđević rekao je da je podneto 30 izbornih lista, da su tri liste povukle kandidaturu - Jedinstvena ruska stranka, izborna lista Nijedan od ponuđenih odgovora i Romska lista, a da je šest odbio RIK.
On je istakao da na ovih 20 lista ima 3.270 kandidata za narodne poslanike.
RIK je doneo i rešenje po kome će se za glasanje na izborima za narodne poslanike skupštine raspisanim za 24. april štampati 6.771.497 glasačkih listića. (Tanjug)
RIK odbio prigovor da se proglasi lista Tolerancija 
Republička izborna komisija (RIK) odbila je danas prigovor koalicije „Tolerancija” da proglasi izbornu listu te političke grupacije.
RIK je odbio i prigovor troje birača koji su tražili preimenovanje liste „Zelena stranka” u „Zelena stranka - Slovenska stranka”. Birači su u prigovoru tvrdili da su dovedeni u zabludu, jer se iz naziva liste ne vidi da je čine dve stranke.
Troje birača tražilo je da se listi „Zelena stranka” ne odobri položaj liste nacionalne manjine, ali je na današnjoj sednici RIK odbio i taj prigovor.
RIK je obavestio da su za strane posmatrače proglašeni Centralna izborna komisija (CIK) Rusije, CIK Bosne i Hercegovine, Delegacije Evropske unije u Srbiji, Misija OEBS-a u Srbiji, Ambasada Rumunije i Državna izborna komisija Slovenije. (Beta)

„Njujork tajms”: Amerika šalje Ukrajini stare modele kasetne municije - ne eksplodira odmah
SAD planiraju da Ukrajini pošalju stare modele kasetne municije koje u 14 odsto slučajeva ne detoniraju odmah, piše „Njujork tajms”.
Prema podacima lista, Pentagon uverava da su modernizovali model. Međutim, poboljšan je samo domet projektila, koji još uvek sadrži granate, čiji procenat neispravnosti je američki vojni resor opisao kao neprihvatljivo visok.
Prema pisanju „Njujork tajmsa”, pukovnik vojske u penziji Al Vosburg, koji je prošao obuku za uklanjanje eksplozivnih ubojnih sredstava, rekao je da će proces čišćenja područja nakon upotrebe ovakvih projektila potrajati, jer se ne mogu ručno pomerati. Pored toga, biće potrebna edukativna kampanja za stanovništvo koje će se vratiti na ove teritorije i koje bi moglo da strada od neeksplodiranih granata.
Savetnik za nacionalnu bezbednost američkog predsednika Džejk Salivan saopštio je 7. jula da su SAD odlučile da isporuče kasetnu municiju Ukrajini, čijoj se upotrebi UN protive. On je takođe napomenuo da je Kijev Vašingtonu dao pisane garancije za minimiziranje rizika za civile prilikom upotrebe ove vrste municije.

Tri osobe povređene u lančanom sudaru na auto-putu Beograd-Zagreb
Tri osobe su povređene večeras u lančanom sudaru na auto-putu Beograd-Zagreb u smeru ka gradu kod Zmajeve pumpe, rečeno je Tanjugu u MUP-u.
U sudaru su učestvovala dva putnička vozila i jedan kamion, a tri osobe koje su se žalile na povrede zbrinule su ekipe hitne pomoći.
Automobil SUV marke ''audi'' i drugo vozilo su od siline udara u potpunosti uništeni, dok je na kamionu pričinjena manja materijalna šteta.
Zbog sudara je na tom delu auto-puta formirana dugačka kolona, prenosi Tanjug.

Zemljotres jačine 5,7 stepeni Rihterove skale pogodio Čile
Zemljotres jačine 5,7 stepeni Rihterove skale pogodio je danas Čile, saopštio je Evropsko-mediteranski seizmološki centar (EMSC).
Epicentar zemljotresa bio je 39 kilometara severoistočno od glavnog grada Santjaga sa oko 4,8 miliona stanovnika.
Do sada nema izveštaja o eventualnim žrtvama ili šteti, preneo je Tas.

Vučić priredio večeru za predsednika Crne Gore
Predsednik Srbije Aleksandar Vučić ugostio je na večeri predsednika Crne Gore Jakova Milatovića, koji boravi u zvaničnoj poseti Srbiji.
„Poželeo sam dobrodošlicu predsedniku Crne Gore Jakovu Milatoviću, uveren da otvaramo novo poglavlje u odnosima između naših zemalja i bratskih naroda", napisao je Vučić na Instagram nalogu "budućnostsrbijeav".
Prethodno je Milatović na svečanom prijemu u Crnogorskoj kući u Beogradu, poručio da, nakon poseta Evropskim institucijama i sedištu NATO u Briselu, dolazi u Beograd "u nameri da da doprinos revitalizaciji političkih odnosa dve zemlje".
Milatović je danas stigao u zvaničnu dvodnevnu posetu Srbiji, a na aerodromu "Nikola Tesla " u Beogradu dočekao ga je prvi potpredsednik Vlade i ministar spoljnih poslova Srbije Ivica Dačić.
Kako je najavljeno, Milatović će se sutra, uz ceremonijalni doček ispred Palate Srbija, sastati sa predsednikom Srbije Aleksandrom Vučićem, a nakon toga i sa predsednikom Narodne skupštine Vladimirom Orlićem.
Predviđeno je da predsednik Crne Gore u okviru posete položi venac na Spomenik neznanom junaku na Avali uz vojne počasti, kao i da položi cveće ispred Osnovne škole "Vladislav Ribnikar".

U Indiji 15 mrtvih zbog monsunskih kiša
Najmanje 15 ljudi poginulo je na severu Indije u poplavama i klizištima izazvanim monsunskim kišama, a Nju Delhi je zabeležio rekordnu količinu padavina u jednom danu u poslednjih 40 godina, saopštle su danas tamošnje vlasti.
U Nju Delhiju, gde su putevi bili potopljeni, palo je 153 milimetra kiše, najviše u jednom julskom danu za 40 godina.
Pošto meteorološke službe predviđaju još jedan dan jake kiše, vlasti su naložile da škole u Nju Delhiju budu sutra zatvorene.
Mediji su preneli da je 15 osoba poginulo u protekla 24 sata u šest indijskih saveznih država na severu.
Planinske države su najteže pogođene. Prijavljena su klizišta na oko 700 puteva.
Period monsuna u Indiji traje od juna do septembra i svake godine ima žrtava i pričinjena je materijalna šteta, prenosi Tanjug.

Zelenski još nije doneo odluku da li će prisustvovati samitu NATO-a u Viljnusu
KIJEV – Ukrajinski predsednik Volodimir Zelenski još nije doneo konačnu odluku da li će ići na samit NATO-a u Viljnusu, izjavila je danas potpredsednica ukrajinske vlade za evropske i evroatlantske integracije Olga Stefanišina.
Ona je za ukrajinske medije rekla da će konačna odluka Zelenskog o prisustvu samitu NATO-a biti doneta u zavisnosti od završnih dokumenata tog skupa na kojima se još radi, preneo je TAŠ.
Generalni sekretar NATO-a Jens Stoltenberg rekao je ranije da će Zelenski prisustvovati prvom sastanku Saveta Ukrajina-NATO na marginama samita.
Stoltenberg, međutim, nije obećao da će tokom samita u Viljnusu Ukrajina biti pozvana da se pridruži NATO-u nakon što se neprijateljstva u zemlji završe.

Glas za Šešelja – glas protiv
Kad bi „lajkovi” s „Fejsbuka” mogli da se preliju u glasove, Vojislav Šešelj bi na izborima tesno pobedio Aleksandra Vučića. Radikali ponosno javljaju da je stranica njihovog lidera na toj društvenoj mreži dostigla je 122.700 „lajkova”, što je, tvrde, za stotinu više u odnosu na premijerovu. A ako bi se još nalazi istraživanja Cesida i TV Prve u Vojvodini pretvorili u izborne rezultate, Šešelj bi bio najpopularniji opozicionar u pokrajini s 10,8 odsto glasova, dok bi mu u leđa gledali Boris Tadić, Nenad Čanak, Saša Radulović, Boško Obradović i Bojan Pajtić.
Ipak, zasad je jedino izvesno da će „izborna golgota” radikala od 2014. rezultirati njihovim „vaskrsom” i povratkom u parlament, što pokazuju i ankete: od partije koja je na izborima pre dve godine jedva namakla dva odsto glasova, SRS je, prema poslednjoj anketi Faktor plusa, dospeo do stabilnih 7,8 odsto.
Da li bi do 24. aprila radikali mogli da povećaju izborni  rezultat zahvaljujući glasanju iz protesta? Drugim rečima, da li Šešelj može privući birače rezignirane aktuelnom vladom koji će mu dati glas makar im ne bio ideološki blizak – baš kao što su mnogi devedesetih godina glasali za DOS „samo da Slobodan Milošević ode s vlasti”?
Takvu mogućnost već je nagovestio Srđan Bogosavljević, direktor Strateškog marketinga. On je nedavno u intervjuu za naš list kazao da postoji dobar deo među onima koji ne podržavaju SNS i Vučića kojima je svejedno za koga će od „protivnika” glasati.
„Upravo zato izgleda moguće lako ’prelivanje’ birača između grupe građanskih i grupe desnih partija”, naveo je tada Bogosavljević.
Ipak, u slučaju Šešelja, analitičari sumnjaju u takvu mogućnost, tvrdeći da je vođa radikala posle nedavne oslobađajuće presude u Hagu „štrpnuo” prevashodno deo glasova opcija srodne ideološke orijentacije poput koalicije DSS–Dveri i dela desno orijentisanih naprednjačkih birača.
Upravo time je analitičar Dejan Vuk Stanković protumačio porast rejtinga SRS-a, po Faktor plusu, s martovskih 6,1 odsto na aktuelnih 7,8.
„Ako posmatrate stepen podrške SNS-u i toj koaliciji pre mesec dana i sada, nešto je manji, a Šešeljev je veći u odnosu na prethodni period. Na hašku priču su senzitivni svi koji glasaju ili za stranke koje su bile na vlasti devedesetih ili za DSS–Dveri. To je biračko telo koje Šešelja može da identifikuje s nekom vrstom političkog pobednika i da mu da podrške”, rekao je Stanković na jučerašnjem predstavljanju rezultata Faktor plusa.
Da će tako ostati, smatra i analitičar Dragomir Anđelković. On navodi da uvek postoje glasači koji glasaju iz revolta, to jest koji se opredeljuju za opciju čiju politiku tumače kao najvećeg oponenta vlasti koja im nije po meri. Ali, kod Šešelja su prisutna „relativno velika ograničenja”.
„On je prevashodno usmeren na ljude koji su socijalni gubitnici tranzicije i loše žive, što jeste ogroman deo stanovništva, ali bez jasno izgrađenog političkog stava, kao i na one koji su nacionalno opredeljeni”, navodi Anđelković.
U takvoj situaciji, dodaje on, teško je očekivati da bi Šešelj mogao da privuče simpatizere, na primer, Liberalno-demokratske partije i Demokratske stranke.
„Ali, možda bi mogao da uzme neki glas i od onih koji bi eventualno glasali za te stranke, ali su generalno razočarani u sve i opredeljuju se za nekoga ko im deluje da je protiv celog sistema”, ističe Anđelković.
Ipak, postoje određene grupacije stanovništva koje lider radikala izvesno neće pridobiti.
„Kod onih delova starije populacije koja je nekad bila antimiloševićevski nastrojena postoji stara odbojnost prema Šešelju. Ma koliko loše živeli i ne podržavali Vučića, takvi neće glasati ni za Šešelja. Kod mlađih ljudi s izgrađenijim političkom stavom dominira ili anacionalna orijentacija ili nacionalna, ali im se prosto gadi njegov stil”, napominje Anđelković.
Pojedini pak smatraju da se ovakvi glasovi,  u slučaju da ih Šešelj privuče, ne bi mogli nazvati protestnim izjašnjavanjem protiv Aleksandra Vučića, kome su radikali preko potrebni kao parlamentarna opozicija pred kojom će premijer moći da kaže Evropi: „Evo ko će zavladati ako ja ne ostanem na vlasti.” Takvu tezu izneo je američki portal „Politiko”, ističući u članku, koji su juče prenele agencije, da „politički posmatrači u Srbiji smatraju da bi Šešeljev izborni izborni uspeh mogao da bude Vučićev adut”.
„Kada vremena postanu teška, prisustvo ekstremista u parlamentu može da posluži Vučiću da podseti birače, pa čak i EU, kako bi izgledala alternativa njegovom rukovodstvu”, navodi se u tekstu.
Ipak, Vladimir Goati iz Transparentnosti Srbija smatra da je takva teza „isforsirana”.
„Političari obično kalkulišu da pobede, a takav dogovor između Šešelja i Vučića na duži vremenski period nije nešto na šta bi se u tom kontekstu moglo računati”, kaže Goati.
Predstojeći izbori, dodaje on, biće „simultanka SNS-a na 18 tabli u kojoj će naprednjaci ubedljivo pobediti”, dok bi SRS mogao da ostvari i dvocifren rezultat jer će njihovo „lovno područje” prevashodno biti „birači DSS-a, koji se suštinski programski ne razlikuje od SRS-a”.
---------------------------------------------------------------
Zašto lidera SRS nema na Kosovu
Kosovska policija dobila je nalog da uhapsi Vojislava Šešelja ako pokuša da uđe na Kosovo, javili su prištinski mediji. Ta odluka prištinskog ministarstva unutrašnjih poslova obznanjena je juče, istog dana kad su radikali održali predizborni miting u Kosovskoj Mitrovici, kojem njihov lider nije prisustvovao. Kao razlog za Šešeljevo odsustvo, novinarima je, kako prenosi Tanjug, rečeno da je to zato što mu „režim u Srbiji nije izdao pasoš i važeću ličnu kartu”. „Kad sam se kao pobednik nad Haškim tribunalom vratio u Beograd, izdali su mi novu ličnu kartu, ali i doneli rešenje da je ne mogu koristiti kao putnu ispravu, da s njom ne mogu putovati na srpsko Kosovo i Metohiju, u Republiku Srpsku, Crnu Goru i Makedoniju”, rekao je Šešelj, koji takođe nije bio prisutan ni na stranačkom skupu u Gračanici pre dva dana.
Lider SRS-a je, podseća Beta, ranije najavljivao da će u kampanji doći na sever Kosova i razgovarati sa članovima i simpatizerima.

Češka Republika menja ime u Čekija
PRAG – Češka Republika možda će dobiti alternativno ime Čekija kako bi se olakšalo kompanijama, političarima i sportistima da koriste češke proizvode, dresove i imena.
Kad ime odobri češki predsednik, kabinet i predsednici oba doma parlamenta, ministarstvo spoljnih poslova Češke će podneti ime u Ujedinjenim nacijama i ono će postati zvanično skraćeno geografsko ime zemlje, rekao je portparol ministarstva.
Ne postoji standardizovano englesko ime u jednoj reči za Češku Republiku, poput recimo Francuske što predstavlja skraćenu verziju Francuske Republike, podseća Rojters.
Najveći deo zemlje je poznato kao Boemija, ali i drugi delovi Moravija i Šleska, tako da je potrebno jedno ime koje ne isključuje ove istorijske teritorije, prenosi Tanjug.

Izbori u Siriji usred propasti primirja
Održavanje redovnih izbora obično je znak da je sa zemljom sve u redu. Izuzetaka, međutim, ima, i Sirija je jedan od najživopisnijih.  U oblastima pod kontrolom vlade juče je organizovano glasanje za nacionalni parlament, koje opozicija ne priznaje, pitajući kako bi na birališta, ako bi to uopšte hteli, trebalo da izađe mnoštvo Sirijaca koje živi van tih područja, iza linija fronta i u opkoljenim gradovima iz kojih izlaza nema.
I delimično primirje, koje ne obuhvata čitavu zemlju, ionako je na ivici propasti zbog eskalacije borbi, koje nikada i nisu bile potpuno obustavljene, pa čak ni dostava humanitarne pomoći, predviđena sporazumom, na mnogim mestima nije uspela jer to, kako tvrde Ujedinjene nacije, nije omogućila vlast. Rasplamsavanje rata pod pritisak stavlja novu rundu mirovnih pregovora, takođe juče otvorenu u Ženevi, gde u prethodnom krugu dijaloga uz posredstvo UN nije bilo nikakvog napretka, niti na njega slute poslednje, netrpeljivošću i nepopustljivošću i dalje ispunjene izjave predstavnika sukobljenih strana.
Sukobi su se opet razbuktali, naročito u predelu oko Alepa i južno od tog grada, nekada najvećeg i najbogatijeg u Siriji, duž strateške linije između njega i prestonice Damaska. Vlast i njeni pokrovitelji, Rusija i Iran, odgovornost za zaoštravanje borbi pripisuju pobunjenicima: najavljujući veliku ofanzivu na Alepo uz podršku Rusa, sirijski premijer Vael el Halaki je, kako je preneo Tas, kazao da će džihadističke grupe koje nisu obuhvaćene primirjem i one ustaničke formacije koje su prekršile sporazum o zatišju na bojištima biti na meti vojnih operacija. Sirijska opozicija pak uz terciranje njima sklonih zemalja, poput Francuske, krivicu za novo divljanje rata svaljuju na režim. SAD, koje takođe podržavaju ustanike, ocenile su da se o sporazum o prekidu neprijateljstava u „ogromnoj većini” slučajeva ogrešila vlast predsednika Bašara el Asada.
U svakom slučaju, delimično primirje je dosad bilo jedino ohrabrenje u Siriji, rascepanoj petogodišnjim ratom, a sada, po opštoj oceni, malo nedostaje da do kraja bude pregaženo tenkovima i razneto bombama. Produbljivanju sukoba bi vodilo i ako, u slučaju da prekid neprijateljstava zaista propadne, američka Centralna obaveštajna agencija odluči da sprovede planove o snabdevanju pobunjenika moćnijim naoružanjem, o čemu izveštava „Volstrit džornal”. Saudijska Arabija, koja takođe želi uklanjanje Asada s vlasti, već dugo otvoreno traži odobrenje Vašingtona da delove opozicije naoruža protivvazdušnim projektilima i lanserima, što SAD dosad nisu prihvatale, pribojavajući se da oni ne završe u rukama koje bi ih okrenule protiv američkih aviona – po direktnom uključivanju Moskve u sukobe, eventualno obaranje ruske letelice, uz nepredvidive posledice tog čina po odnose dve supersile, takođe je postalo predmetom straha.
Ako tu neke neizvesnosti još ima, pobednik jučerašnjih izbora u Siriji je siguran: Asad, odnosno njegova stranka, na taj način ne mogu biti zbačeni. U delovima Alepa koji su pod kontrolom vlade stanovnici su, kako je javio „Gardijan”, skandirali „Alah, Sirija, Bašar – to je sve što nam je potrebno”. Naoko dobro raspoloženi Asad, kojeg je ruska intervencija spasila od poraza i vratila njegove jedinice na noge, zajedno sa suprugom Asmom, okružen podjednako nasmešenim pristalicama, glasao je u prestonici Damasku, u čijim predgrađima se takođe vode borbe.
Opoziciju je i u njenom odbijanju da učestvuje u izborima, prenosi Rojters, podržala Francuska, ponavljajući njenu ocenu da je reč o „prevari” koju inscenira „represivni režim”. Ruski ministar spoljnih poslova Sergej Lavrov je stao iza legitimnosti izbora, komentarišući kako će se njima izbeći pravni vakuum pre vanrednih izbora koji bi, prema međunarodnom planu za Siriju, trebalo da budu održani otprilike 18 meseci nakon što neka vrsta prelazne vlade, u roku od pola godine, promeni ustav i pojedine zakone.
Formiranje te vlade, međutim, zavisi od uspeha mirovnih pregovora, koje blokira nesaglasje oko karaktera te vlade – treba li ona da bude vlada nacionalnog jedinstva ili telo koje će osigurati postepeno odstupanje Asada i oko toga da li će se, osim za skupštinu, glasati i za novog predsednika, te da li bi u tom slučaju sadašnji sirijski vođa mogao biti kandidat za još jedan mandat. Asad trenutno ne želi ni da razgovara o predsedničkim izborima, što je mogućnost koju Rusija dozvoljava. Tome se pre nekoliko dana pridružio i Iran, uz napomenu da bi Asadu moralo biti omogućeno učešće na tim izborima i poruku Vašingtonu, koji je, kako je naveo Ali Akbar Velajeti, savetnik vrhovnog ajatolaha Alija Hameneija, preko državnog sekretara Džona Kerija nedavno zatražio od Teherana da pomogne u odlasku Asada s vlasti. „S iranskog gledišta, Bašar el Asad i njegova vlada treba da ostanu kao legalna vlada i legalni predsednik do kraja njegovog mandata”, prenosi Rojters Velajetijevu izjavu. Međutim, specijalni izaslanik UN za Siriju Stafan de Mistura, glavni posrednik u mirovnim pregovorima, insistira na tome da ova runda razgovora u Ženevi mora dovesti do konkretnih koraka ka istinskom početku „političke tranzicije”, što je izraz pod kojim Zapad podrazumeva Asadovo mirno povlačenje.

Vežba NATO-a u Nemačkoj: desant hiljadu padobranaca (VIDEO)
Blizu hiljadu vojnika iz američke 173. vazdušnodesantne brigade, britanskih i italijanskih padobranaca, izvelo je desant na poligonu kod Hohenfelsa u Nemačkoj, saopštila je Vojska SAD. Ovaj desant je deo vežbe „Saber Junction 16” koja se održava na poligonu Vojske SAD u jugoistočnoj Nemačkoj, a u kojoj učestvuje oko 5.000 vojnika država NATO-a i partnerskih zemalja.

Na vežbi učestvuju i vojnici iz Srbije. Cilj vežbe je provera spremnosti američke 173. vazdušnodesantne brigade, uključujući i saradnju sa trupama savezničkih i partnerskih zemalja.


Your browser doesn’t support video.
Please download the file: video/youtube

 
O učešću pripadnika Vojske Srbije na ovoj vežbi pročitajte i ovaj tekst

Jeremić: Generalni sekretar UN mora imati kičmu
„Ako mislite da idemo u pravom smeru, pravom brzinom i da u UN ne treba ništa menjati, onda ja verovatno nisam čovek za vas. Tražim podršku za neophodne reforme”, poručio je Vuk Jeremić u UN, predstavljajući svoj program, kojim bi trebalo da dokaže zašto je najbolji među dosad devet kandidovanih za generalnog sekretara svetske organizacije. U pismu koje je uputio predsedavajućem Generalne skupštine UN, Aleksandar Vučić je pohvalio svog kandidata i njegovo „ekstenzivno diplomatsko iskustvo”, ali nije propustio da naglasi ni da je red da ključno mesto u UN popuni neko iz našeg dela sveta. „Imenovanjem Jeremića kao državljanina Republike Srbije, Srbija potvrđuje podršku principu geografske raspodele liderskih pozicija u sistemu UN, primećujući da nijedna zemlja članica iz regionalne grupe istočne Evrope do sada nije imala predstavnika na funkciji generalnog sekretara UN”, kazao je Vučić.   
U UN je dosad stiglo devet kandidatura, od čega pet iz zemalja bivše Jugoslavije. Četiri među njima su žene. Spisku takmaca za naslednika Ban Ki Muna će se možda još neko pridružiti jer je „konkurs” otvoren do juna.
U protekla tri dana u Njujorku je održana javna rasprava, to jest predstavljanje kandidata, i to prvi put u sedam decenija dugoj istoriji ove organizacije.
Prvi su se predstavili šef crnogorske diplomatije Igor Lukšić, bivša bugarska ministarska spoljnih poslova Irina Bokova i nekadašnji portugalski premijer Antonio Gutereš. Hrvatska kandidatkinja Vesna Pusić i slovenački kandidat Danilo Tirk svoj program su izložili, dok su, poslednjeg dana, tu priliku iskoristili Vuk Jeremić, bivša premijerka Novog Zelanda Helen Klark i bivši ministar spoljnih poslova Makedonije Srđan Kerim.
Jedina kandidatkinja koja je odlučila da se ne predstavi u Njujorku jeste Natalija German, bivša ministarka spoljnih poslova Moldavije.
Jeremić je u Njujorku poručio da ima nepokolebljivu veru u vrednosti Ujedinjenih nacija, vrednosti koje podrazumeva zakletva „ne ostavljati nikoga”, bez obzira na pol, rasu, veru, boju ili nacionalnost. Naveo je i da snažan multilateralizam predstavlja najjaču zaštitu protiv globalnih opasnosti sa kojima se suočavamo, da se postojeći resursi UN moraju koristiti efikasnije i da UN moraju da se revitalizuju.



I Tadić podržao bivšeg đaka

I lider SDS-a i bivši predsednik Srbije Boris Tadić, koji sa svojim nekadašnjim štićenikom i đakom odavno više nije u dobrim odnosima, ipak je u Jagodini rekao da je dobro što je Jeremić kandidovan.

„Kao generalni sekretar, podržaću jačanje sistema UN za rano upozorenje kako bi se sprečio genocid i drugi ratni zločini”, rekao je Jeremić i naglasio da je kao mlad čovek i sam bio svedok posledica neuspeha diplomatije, odsustva vladavine zakona i talasa siromaštva.
Kandidat Srbije je podsetio i da se, obavljajući različite funkcije u prethodnom periodu, borio za demokratiju, ljudska prava i pomirenje.
„Predsedavao sam Savetu Evrope i imao privilegiju da predvodim napore koji su doveli do konsenzusa u Organizaciji za evropsku bezbednost i saradnju. Kao predsednik Generalne skupštine UN, radio sam naporno da premostimo razlike između razvijenih i zemalja u razvoju, kako bismo mogli da formalizujemo saradnju UN i G-20”, istakao je Jeremić.
On je najavio i da bi kao generalni sekretar UN na pedeset odsto rukovodećih mesta postavio kvalifikovane žene.
Odgovarajući na pitanja ambasadora, predstavnika različitih zemalja u UN, on je naglasio da je teško zamisliti okolnosti u kojima neće biti pritisaka na generalnog sekretara i dodao da ličnost na toj poziciji mora „imati kičmu”, te da se od njega očekuju hrabrost i mudrost.
Na pitanje kako bi rešio izbegličku krizu, Jeremić je rekao da se posao ne završava obezbeđivanjem hrane i skloništa za raseljene, već da se mora više raditi na poštovanju njihovih ljudskih prava i pružanju boljih šansi.
On je takođe naglasio i da bi kao generalni sekretar mnogo truda, energije i diplomatije morao da uloži u rešavanje spora između Izraela i Palestine, te da je reč o dve države i dva naroda koji moraju da u miru žive jedni pored drugih.
Na opasku da bi generalni sekretar trebalo da bude žena, Jeremić je odgovorio da je od pola mnogo važnije kako i šta neko radi. Upitan kako rešiti narastajuću islamofobiju, odgovorio je da je to „vrlo teško pitanje” i podsetio da je Srbin poreklom iz Bosne.
Londonski „Gardijan” podsmešljivo primećuje da je u 70 godina postojanja UN proces odabira čelnika UN bio transparentan koliko i izbor pape ili izbori za prvog čoveka KP Kine.
Ovo je sada veliki iskorak u odnosu na proces odabira generalnog sekretara od pre deset godina, kada je Savet bezbednosti izabrao južnokorejskog diplomatu Ban Ki Muna. Njemu nije dozvoljeno ni da pre izbora uđe u sedište UN na Menhetnu kako ne bi došao u iskušenje da ga preslišavaju „obični” članovi Generalne skupštine.
List navodi da veliki broj kandidata dolazi iz zemalja istočne Evrope, regiona koji još nije dao generalnog sekretara, i dodaje da skromne kampanje Danila Tirka, Igora Lukšića, Natalije German finansiraju njihove vlade, dok je Vesnu Pusić predložila vlada levog centra, koji je pao s vlasti ubrzo posle toga, ostavljajući njoj da plati avionsku karatu i hotelsku sobu.
Pusićeva je, navodi list, prihvatila ulogu autsajdera.
Međutim, na strani Pusićeve i Germanove je raspoloženje u Generalnoj skupštini da bi novi lider organizacije trebalo da bude žena.
U pokušaju da ublaži svoj nedostatak u tom pogledu, Lukšić je, kako se navodi, obećao da će imenovati ženu zamenika, dok je Turkov argument bio da je geografska pravičnost podjednako važna kao i rodna ravnopravnost.
„Gardijan” piše i da je centralno pitanje koliko kandidati mogu biti nezavisni od Vašingtona, Moskve i drugih stalnih članica Saveta bezbednosti. Priroda novog procesa izbora generalnog sekretara je, kako se navodi, dvojaka, jer je polovina procesa izbora vidljiva, dok se druga polovina odvija iza zatvorenih vrata, što komplikuje kampanju. Pomoćnik jednog od odsutnih kandidata kaže da se ova kampanja razlikuje od nacionalnih izbora, u kojim je važna popularnost. „Ovde je opasno biti previše popularan jer to može da odbije neku od pet članica SB. Dakle, to je delikatna ravnoteža.”

Putin: Barak je čestit
Više od 2,5 miliona telefonskih poziva i pitanja, čak 8.000 poruka u minutu, sa takvim pritiskom suočio se ruski predsednik u svojoj 14. „Direktnoj liniji sa Vladimirom Putinom”. Najpre je, po običaju, izneo neke statističke podatke za prethodni period, ali je priznao da će ruska ekonomija nastaviti da pada i ove godine.  
– Imali smo suštinski rast cena prehrambenih proizvoda 2015. od 14 procenata, ove godine to je 2,2 odsto. Rast cena je delom posledica zabrane uvoza hrane iz Evrope, ali mi smo namerno išli na to, znajući da će stvoriti uslove za razvoj naše poljoprivrede. Tako je i bilo. Poljoprivredna proizvodnja je porasla za tri odsto prošle godine. Beležimo porast visokotehnološkog izvoza.  Situacija se nije još popravila, ali Rusija ima pozitivan trend, dodao je Putin.  
– Pad BDP-a ove godine biće samo 0,3 odsto, dok je prošle bilo 3,7 procenata. Sledeće godine očekujemo rast od 1,4 odsto. Realni prihodi građana smanjeni su za četiri odsto. Nezaposlenost je danas samo 5,6 procenata. Pozitivan saldo trgovinskog balansa je 146 milijarda dolara. Međunarodne rezerve Rusije su 387 milijarda dolara. Rezervni i Vladin fond su neznatno smanjeni i danas je u njima 50 i 71 milijarda dolara. To znači da će nam biti dovoljno za još najmanje četiri godine, čak i ako ih ne budemo punili već samo trošili – naglasio je ruski predsednik.  
Mnogo pitanja je bilo u vezi sa antiterorističkom operacijom u Siriji.
Rusija je izvela najveći deo svoje vojne grupacije, ali se ne može reći da je otišla i sve napustila u ovoj zemlji, naglasio je ruski lider i pojasnio da je neophodno započeti politički proces, da svi sednu za pregovarački sto, usvoje ustav i na osnovu njega održe vanredne izbore, i na taj način izađu iz krize.  
Putin ne smatra da Ukrajina, Moldavija, Turska i druge zemlje stvaraju neprijateljski prsten oko Rusije.  
– Nismo i nećemo se naći u obruču. To je apsolutno isključeno. Imamo veoma dobre odnose sa najvećim brojem zemalja u svetu. Da ne govorim o tako efikasnoj organizaciji kakva je ŠOS, koja se širi ulaskom velikih država, ili o našim integracijama, Evroazijskom ekonomskom savezu, tu je i BRIKS. Sa susedima imamo u celini veoma dobre odnose. Čak i Tursku smatramo našim drugom, turski narod prijateljskim. Imamo problem sa nekim političkim funkcionerima, čije ponašanje smatramo neadekvatnim i reagujemo na odgovarajući način. Ali mi radimo mirno, bez naglih pokreta. Moramo da odreagujemo na neprijateljsko delovanje, jer će u suprotnom da nas zajašu, kao što je već bilo u našoj skorijoj istoriji. Ne možemo da dozvolimo povratak u takvo stanje i mi to nećemo da radimo.
Govoreći o spoljnoj politici, neizbežno je bilo i pitanje o najvećem rivalu, Americi.
„Prošle godine ste rekli da biste spasili Obamu, ako bi se on davio. Ako bi se sada davili Porošenko i Erdogan, koga biste prvog spasili”, pitala je dvanaestogodišnja gledateljka Varja Kuznjecova.  
– Varja, stavljaš me u tešku situaciju. Ne znam šta da odgovorim. Ako je neko odlučio da se udavi, njega više nije moguće spasiti. Naravno spremni smo da pružimo ruku pomoći i prijateljstva svakom našem partneru, ako on sam to želi.  
Novinare je interesovao i njegov stav o aferi „Panamski papiri”, gde se, između ostalih, pominje i ime Putinovog druga iz detinjstva, violončeliste Sergeja Roldugina.
„Zašto ne reagujete na klevete u zapadnim medijima, možda treba da angažujete advokate i da ih tužite zbog toga što objavljuju netačne informacije o ofšor firmama?”, pitao je voditelj.
– Pre svega, oni ne objavljuju netačne informacije. One su tačne. Zato imam utisak da ih nisu pripremali novinari, već najverovatnije pravnici, i po stilu izlaganja i po činjenicama. Ali, oni nikoga konkretno ni za šta ne optužuju, o tome je reč. Oni samo mute vodu, ko se od mojih prijatelja bavi nekim biznisom. Pitanje je: da li dolazi novac iz tih ofšor firmi do nekih činovnika, uključujući i predsednika? Ali im na pamet ne pada da bi isti taj Sergej Pavlovič Roldugin mogao da sav novac koji je tamo zaradio usmeri u nabavku muzičkih instrumenata. U Rusiji biste možda mogli da zamislite podmićivanje štencima hrtova, ali violinama i violončelima, to još nisam čuo. To što je Sergej Pavlovič Roldugin kupio, a to su koliko znam dve violine, dva violončela, to su unikatni instrumenti. Poslednje je za 12,5 miliona dolara kupio violončelo „Stjuart” iz 1732. rad genijalnog majstora Stradivarija. Prvi vlasnik bio je legendarni kralj Prusije Fridrih Veliki. Sergej Roldugin je potrošio na njega više novca nego što ima, čak je ostao i dužan i on se upravo bavi predajom ovih instrumenata u vlasništvo države.  Putin je objasnio i ko se, po njemu, bavi ovim provokacijama.
 – Znamo da tamo ima saradnika američkih zvaničnih institucija, a tekst se prvi put pojavio u „Zidojče cajtungu” koji ulazi u medijski holding finansijske korporacije „Goldman Saks”. Svuda vire uši naručilaca. One vire, ali čak i ne crvene. Što su bliže izbori biće sve više takvih spinova.  Na pitanje ko je za Rusiju gori, Hilari Klinton ili Donald Tramp, ruski predsednik je odgovorio:
 – Treba da tražimo one koji su bolji. Nekada smo tesno sarađivali na bilateralnoj osnovi i mogli smo zajedno da postižemo dobre rezultate na nacionalnom i međunarodnom planu. I danas imamo primere dobre saradnje: neširenje oružja za masovno uništenje, borbu protiv terorizma, rešavanje iranskog atomskog problema, hemijskog oružja u Siriji. Razumete, nije reč o konkretnim ljudima tamo. Ali, ako oni budu polazili od lažne pretpostavke o svojoj izuzetnosti, uvek će tražiti za sebe poseban status i posebna prava. To je, kako kažu neki eksperti, gnoseološka greška. Treba sagledati koren problema i delovati ne sa pozicije sile, diktata i imperijalnih ambicija, već sa poštovanjem sa svim svojim partnerima, i naravno sa Rusijom. Bez toga nije moguće izgraditi savremene međunarodne odnose.  
Ako između kandidata za novog predsednika SAD nije mogao da se opredeli, za aktuelnog je našao mnogo lepih reči, oslovljavajući ga po ličnom imenu. Upitan za ocenu priznanja Baraka Obame da je intervencija u Libiji bila njegova najveća greška, Putin je rekao:  
– To još jednom potvrđuje da je aktuelni predsednik SAD čestit čovek. To kažem bez ikakve ironije, jer reći tako nešto nije nimalo lako. Barak, dok je još bio senator, kritikovao je tadašnju američku administraciju za dejstva u Iraku. Ali kada je postao predsednik dopustio je te iste greške u Libiji. Dobro je što moj kolega ima muškosti da daje takve izjave, ne može to svako. Mogu njega stalno da ujedaju sa raznih strana, ali to može da učini samo snažan čovek.  
Govorio je i o unutrašnjoj situaciji, kada su ga upitali da li vredi izlaziti na izbore, ako će svi glasovi otići Jedinstvenoj Rusiji (JR), Putin se najpre našalio na račun Staljina.  
– Kako je govorio „otac naroda”, nije važno ko kako glasa, nego ko broji glasove. JR je stabilizujući element našeg političkog sistema. Možemo da se vratimo i u devedesete godine kada su svi sve obećavali, što je dovodilo do rasturanja budžeta. Neophodna je odgovornost, ali to ne znači da JR ima neke privilegije. U Irkutsku je gradonačelnik iz JR izgubio od kandidata iz KPRF-a. U prvom krugu imao je 0,3 procenta manje. Ako bi bilo tako kao što vi tvrdite, tih 0,3 procenta bilo bi veoma lako „nabaciti”, ali se to nije desilo i kandidat JR je izgubio izbore.  
Putin je prokomentarisao i mogućnost njegove kandidature na predsedničkim izborima 2018. godine, ne isključujući je unapred.  
– Hvala za pitanje, ali je o tome još rano govoriti. Sada ne treba da mislimo gde ćemo raditi u budućnosti, već da opravdamo poverenje ljudi danas. U zavisnosti od toga kako ćemo raditi, biće doneta i odgovarajuća odluka.  Na kraju, deca su ga pitala da li i on psuje – kada ga niko ne čuje?  
– Ponekad, najčešće sebe. To znači da nisam zadovoljan. Možda nije trebalo to da kažem. Ali, u Rusiji postoji greh, opraćemo se.

Abdeslam imao dokumente o Nemačkom nuklearnom centru
BERLIN – Salah Abdeslam, glavnoosumnjičeni u terorističkim napadima na Pariz je u svom stanu, u kvartu Molenbek u Briselu, imao je papire o nemačkom nuklearnom istraživačkom centru Jilih, objavili su nemački mediji.
Jilih se nalazi u blizini belgijske granice i tamo se skladišti nuklearni otpad, a centar je u saopštenju naveo da nema indikacija o bilo kakvoj opasnosti, napominjući da je u kontaktu sa bezbednosnim vlastima i nuklearnim kontrolorima.
Navodeći izvore iz odbora za parlamentarnu kontrolu, nemačka medijska grupacija RND objavila je da je Hans Georg Maasen, šef nemačke unutrašnje obaveštajne agencije BfV krajem marta rekao odboru da je Abdeslam imao papire u vezi centra, prenosi Rojters.
Prema tom izvoru, Maasen je rekao odboru, koji je zadužen za praćenje rada nemačkih obaveštajnih službi, da su u Abdeslamovom stanu nađeni odštampani tekstovi sa interneta i fotografije predsednika Jiliha Volfganga Markarda.
RND navodi da nije jasno da li je Maasen preneo to informaciju kancelarki ili ministarstvu unutrašnjih poslova.
Abdeslam, koji je rođen u Belgiji u marokanskoj porodici, uhapsen je 18. marta u Briselu, a četiri dana kasnije dvojica bombaša samoubica su u napadima na aerodoromu i metrou belgijske prestonice usmrtila 32 osobe.
Posle napada u Briselu raste zabrinutost da islamski ekstremisti preusmeravaju pažnju na slabe strane nuklearne industrije. (Tanjug)

Slovački premijer Robert Fico u bolnici
BRATISLAVA – Slovački premijer Robert Fico umesto da danas otputuje u Prag na susret sa češkim premijerom Bohuslavom Sobotkom i predsednikom Češke Milošem Zemanom smešten je u bolnicu u Bratislavi, verovatno zbog infarkta, javljaju slovački mediji.
„Premijer Fico smešten je danas u Narodni institut kardiovaskularnih oboljenja da se obave kardiološki pregledi”, saopštila je slovačkoj agenciji TASR portparol Instituta Dobroslava Krajačičova.
Slovački list DenjikN javio je da su 51-godišnjeg Fica prevezla u bolnicu jutros kola hitne pomoći zbog naglih zdravstvenih problema uz pretpostavku da je reč o infarktu.
Otkazivanje posete uz želje za brzo ozdravljenje potvrdio je na Tviteru i češki premijer Bohuslav Sobotka.
Fico se nije osećao dobro još u utorak pošto je iz zdravstvenih razloga otkazao svedočenje na sudu, premda su slovački mediji naveli da je tokom dana viđen kako džogira sa svojim psom.
Poseta Pragu nepisana je ali poštovana tradicija svih slovačkih premijera od raspada Čehoslovačke - da novi slovački premijer i predsednik za prvu inostranu posetu bira Prag, a novi češki premijer i predsednik Bratislavu.
Juče je bez obzira na tegobe od utorka Fico vodio sednicu nove slovačke koalicione vlade ; nakon izbora 5. marta na kojoj je usvojila svoj program koji će predočiti parlamentu i zatražiti od poslanika poverenje da četiri godine vodi Slovačku. (Beta)

Panamsko tužilaštvo obustavilo postupak protiv kancelarije Mosak Fonseka
PANAMA – Istraga protiv advokatske kancelarije „Mosak Fonseka”, čije je kancelarije policija juče pretresla u cilju pribavljanja informacija o pranju novca u slučaju „Panamska dokumenta”, privremeno će biti obustavljena, pošto trenutno nema dovoljno dokaza za pokretanje postupka, saopštilo je panamsko tužilaštvo za organizovani kriminal.
„Trenutno nema elemenata za pokretanje postupka protiv kancelarije 'Mosak Fonseka' niti njenih vlasnika i zaposlenih”, rekao je medijima tužilac za organizovani kriminal Havijer Karabaljo.
On je dodao da će odluka o eventualnom pokretanju postupka biti doneta naknadno, posle detaljne analize informacija do kojih je policija došla prilikom pretresa.
Advokatska kancelarija „Mosak Fonseka” čuvala je dokumentaciju u elektronskoj formi, na više različitih servera, što je dodatno zakolmplikovalo istragu, rekao je Karbaljo.
Panamska državna tužiteljka Kenija Porsel takođe je rekla da je istraga veoma složena, jer u Panami neplaćanje poreza ne predstavlja krivično delo, ali da će zemlje Centralne Amerike sarađivati u rasvetljavanju slučaja.
Više desetina ljudi protestovalo je ispred sedišta kancelarije „Mosak Fonseka” u Panami, tražeći da se uhapse odgovorni za korupciju i da se stane na put tajnim kompanijama. ;
Finansijski sistem u Panami na meti je oštrih kritika od početka afere „Panamska dokumenta”, u kojoj je, prema izvorima bliskim istrazi, otkriveno više od 214.000 ofšor kompanija osnovanih u 200 zemalja i prekomorskih teritorija. (Beta-AFP)

Na koji način Obama dobija rat protiv islamista
Islamska država (ID) i dalje je sposobna za „strahovito nasilje nad nedužnima”, ali joj je Vašington naneo teške vojničke poreze, izjavio je Barak Obama iz sedišta CIA, što je jedan od njegovih poslednjih pokušaja da odbrani svoju strategiju borbe protiv sunitskih ekstremista.
Američki predsednik je posle sastanka sa zvaničnicima za državnu bezbednost podvukao da je Pentagon ubio veliki broj lidera džihadista, umanjio teritoriju kojom vladaju u Siriji i Iraku i uskratio im prihode bombardujući naftna polja pod njihovom kontrolom, javio je AP.
Obamin plan za ID uglavnom se svodio na bombardovanje položaja radikalne milicije, naoružavanje iračke vojske i sirijskih pobunjenika, što su čak i neki visoki zvaničnici Pentagona, da ne govorimo o republikanskoj većini u Kongresu, kritikovali kao nedovoljno agresivnu strategiju.
„Broj boraca je na najnižem nivou u poslednje dve godine i sve više njih shvata da su izgubili borbu”, rekao je Obama tokom posete sedištu špijunske agencije dodajući da ID nije ostvarila nijednu značajnu pobedu u Iraku i Siriji od prošlog leta.
Objašnjavajući da su sunitski ekstremisti u pomenute dve države u defanzivi i da Amerika i njeni saveznici „dobijaju na snazi” u tom ratu, predsednik je, ipak, priznao da je potiskivanje islamista sa Bliskog istoka dovelo do njihovog jačanja na severu Afrike.
ID je prebacila veliki broj operativaca u Libiju, gde intenzivno regrutuje članove.
Obamina opaska o osnaživanju ekstremista na drugim frontovima uzima se kao još jedna najava nove strane intervencije u Libiji i pored toga što je on nedavno ocenio da je svrgavanje Muamera Gadafija izazvalo „haos” i da je njegova najveća greška u Beloj kući to što nije imao plan za ovu zemlju nakon NATO bombardovanja 2011.
Američki lider je dodao da je Pentagon sprečio „brojne terorističke operativce da uđu u Evropu, sprečavajući napade i dobijajući vredne obaveštajne podatke”. Međutim, analitičari upozoravaju da je opasnost koja vreba na Starom kontinentu dramatično velika.
Tamo ih je nemoguće vojno pobediti, potrebni su drugačiji vidovi borbe. Udari u Parizu, Briselu i Istanbulu potvrđuju da dok ID možda trpi udarce na Bliskom istoku, dotle u Evropi pronalazi nove operativce i uporišta.
I pored obaveštajnog rada, vlade ovih država nisu uspele da uđu u trag napadačima pre nego što su izvršili masakr. Amerika i pojedine evropske države stvorile su koaliciju za granatiranje ID u Siriji i Iraku, ali to ne rešava problem kod kuće gde, čini se, ne postoji plan ni „oružje” za prevenciju radikalizacije lokalnog muslimanskog stanovništva.
Osim toga, Džonatan Šenzer, koji je ranije analizirao puteve finansiranja terorizma za američku vladu dok je danas analitičar u jednom institutu, ističe da vinovnicima ne treba mnogo novca da bi organizovali pokolj na Zapadu i da na užas u Briselu nije potrošeno više od 15.000 dolara.
„Vojna pobeda nad terorističkom grupom neće znatno umanjiti pretnju samostalnih strelaca ili malih nezavisnih ćelija sa bazom na Zapadu”, ocenjuje Šenzer.
Sa druge strane, ID još nije ni vojno poražena.
Procenjuje se da je izgubila 40 odsto pozicija koje je držala na vrhuncu moći, između ostalih i Palmiru u Siriji i Ramadi i Sindžar u Iraku, ali i dalje vlada na ostatku teritorije i pored brojnih, daleko snažnijih neprijatelja: iračke i sirijske vojske, Amerikanaca i njihovih zapadnih i arapskih saveznika sa jedne i Rusa i Iranaca sa druge strane.
Zapadni izvori tvrde da je zbog američkih vazdušnih udara na bušotine i puteve za šverc ID izgubila trećinu prihoda od nafte, ali i dalje važi za najbogatiju terorističku organizaciju koja je ikada postojala, između ostalog i zbog pljačkanja sirijskih i iračkih banaka u kojima je pokupila oko milijardu dolara.
Obama je u Irak vratio nekoliko hiljada vojnika koji su zvanično samo savetnici armije pod kontrolom šiitske vlade u Bagdadu. U Siriju je poslao oko 50 specijalaca da pomažu ustanicima protiv Damaska koji se ujedno bore i protiv ID.
Kako saznaje „Los Anđeles tajms”, vrhovni komandant razmišlja da ojača udare u obe zemlje, poveća pomoć lokalnim snagama na terenu i u Siriju pošalje još oko 200 vojnika. Nevolja je u tome što Bela kuća razmatra kako da naoruža i finansira ne samo sunitske Arape već i Kurde.
Ovi poslednji se jesu pokazali kao najbolji ratnici protiv džihadista, ali svako američko približavanje sa njima izaziva podozrivost drugih važnih saveznika SAD. Arapi i Turci ne žele da kurdske milicije ostvare autonomiju ili državnost na teritorijama na kojima su većina.
Prvi smatraju da cela Sirija treba da dođe pod vlast sunitskih snaga, dok se drugi pribojavaju kurdske države na svojoj granici i efekta koji bi takva suverenost imala na Kurde u Turskoj.

„Njujork tajms”: Amerika šalje Ukrajini stare modele kasetne municije - ne eksplodira odmah
SAD planiraju da Ukrajini pošalju stare modele kasetne municije koje u 14 odsto slučajeva ne detoniraju odmah, piše „Njujork tajms”.
Prema podacima lista, Pentagon uverava da su modernizovali model. Međutim, poboljšan je samo domet projektila, koji još uvek sadrži granate, čiji procenat neispravnosti je američki vojni resor opisao kao neprihvatljivo visok.
Prema pisanju „Njujork tajmsa”, pukovnik vojske u penziji Al Vosburg, koji je prošao obuku za uklanjanje eksplozivnih ubojnih sredstava, rekao je da će proces čišćenja područja nakon upotrebe ovakvih projektila potrajati, jer se ne mogu ručno pomerati. Pored toga, biće potrebna edukativna kampanja za stanovništvo koje će se vratiti na ove teritorije i koje bi moglo da strada od neeksplodiranih granata.
Savetnik za nacionalnu bezbednost američkog predsednika Džejk Salivan saopštio je 7. jula da su SAD odlučile da isporuče kasetnu municiju Ukrajini, čijoj se upotrebi UN protive. On je takođe napomenuo da je Kijev Vašingtonu dao pisane garancije za minimiziranje rizika za civile prilikom upotrebe ove vrste municije.

Tri osobe povređene u lančanom sudaru na auto-putu Beograd-Zagreb
Tri osobe su povređene večeras u lančanom sudaru na auto-putu Beograd-Zagreb u smeru ka gradu kod Zmajeve pumpe, rečeno je Tanjugu u MUP-u.
U sudaru su učestvovala dva putnička vozila i jedan kamion, a tri osobe koje su se žalile na povrede zbrinule su ekipe hitne pomoći.
Automobil SUV marke ''audi'' i drugo vozilo su od siline udara u potpunosti uništeni, dok je na kamionu pričinjena manja materijalna šteta.
Zbog sudara je na tom delu auto-puta formirana dugačka kolona, prenosi Tanjug.

Zemljotres jačine 5,7 stepeni Rihterove skale pogodio Čile
Zemljotres jačine 5,7 stepeni Rihterove skale pogodio je danas Čile, saopštio je Evropsko-mediteranski seizmološki centar (EMSC).
Epicentar zemljotresa bio je 39 kilometara severoistočno od glavnog grada Santjaga sa oko 4,8 miliona stanovnika.
Do sada nema izveštaja o eventualnim žrtvama ili šteti, preneo je Tas.

Vučić priredio večeru za predsednika Crne Gore
Predsednik Srbije Aleksandar Vučić ugostio je na večeri predsednika Crne Gore Jakova Milatovića, koji boravi u zvaničnoj poseti Srbiji.
„Poželeo sam dobrodošlicu predsedniku Crne Gore Jakovu Milatoviću, uveren da otvaramo novo poglavlje u odnosima između naših zemalja i bratskih naroda", napisao je Vučić na Instagram nalogu "budućnostsrbijeav".
Prethodno je Milatović na svečanom prijemu u Crnogorskoj kući u Beogradu, poručio da, nakon poseta Evropskim institucijama i sedištu NATO u Briselu, dolazi u Beograd "u nameri da da doprinos revitalizaciji političkih odnosa dve zemlje".
Milatović je danas stigao u zvaničnu dvodnevnu posetu Srbiji, a na aerodromu "Nikola Tesla " u Beogradu dočekao ga je prvi potpredsednik Vlade i ministar spoljnih poslova Srbije Ivica Dačić.
Kako je najavljeno, Milatović će se sutra, uz ceremonijalni doček ispred Palate Srbija, sastati sa predsednikom Srbije Aleksandrom Vučićem, a nakon toga i sa predsednikom Narodne skupštine Vladimirom Orlićem.
Predviđeno je da predsednik Crne Gore u okviru posete položi venac na Spomenik neznanom junaku na Avali uz vojne počasti, kao i da položi cveće ispred Osnovne škole "Vladislav Ribnikar".

U Indiji 15 mrtvih zbog monsunskih kiša
Najmanje 15 ljudi poginulo je na severu Indije u poplavama i klizištima izazvanim monsunskim kišama, a Nju Delhi je zabeležio rekordnu količinu padavina u jednom danu u poslednjih 40 godina, saopštle su danas tamošnje vlasti.
U Nju Delhiju, gde su putevi bili potopljeni, palo je 153 milimetra kiše, najviše u jednom julskom danu za 40 godina.
Pošto meteorološke službe predviđaju još jedan dan jake kiše, vlasti su naložile da škole u Nju Delhiju budu sutra zatvorene.
Mediji su preneli da je 15 osoba poginulo u protekla 24 sata u šest indijskih saveznih država na severu.
Planinske države su najteže pogođene. Prijavljena su klizišta na oko 700 puteva.
Period monsuna u Indiji traje od juna do septembra i svake godine ima žrtava i pričinjena je materijalna šteta, prenosi Tanjug.

Zelenski još nije doneo odluku da li će prisustvovati samitu NATO-a u Viljnusu
KIJEV – Ukrajinski predsednik Volodimir Zelenski još nije doneo konačnu odluku da li će ići na samit NATO-a u Viljnusu, izjavila je danas potpredsednica ukrajinske vlade za evropske i evroatlantske integracije Olga Stefanišina.
Ona je za ukrajinske medije rekla da će konačna odluka Zelenskog o prisustvu samitu NATO-a biti doneta u zavisnosti od završnih dokumenata tog skupa na kojima se još radi, preneo je TAŠ.
Generalni sekretar NATO-a Jens Stoltenberg rekao je ranije da će Zelenski prisustvovati prvom sastanku Saveta Ukrajina-NATO na marginama samita.
Stoltenberg, međutim, nije obećao da će tokom samita u Viljnusu Ukrajina biti pozvana da se pridruži NATO-u nakon što se neprijateljstva u zemlji završe.

Čurkin: Rusija ne planira veto, svi kandidati impresivni
NjUJORK – Rusija smatra da budući generalni sekretar UN treba da bude iz istočnoevropske grupe, ali neće upotrebiti veto ako Savet bezbednosti UN odobri kandidata koji nije iz Istočne Evrope, izjavio je u sredu stalni predsednik Rusije u UN Vitalij Čurkin.
„Ne, ne planiramo da uradimo to”, rekao je ruski diplomata novinarima i dodao da među kandidatima ima „respektabilnih i kvalifikovanih ljudi”.
On je ujedno potvrdio da Moskva smatra da je vreme da kandidat istočnoevropske grupe preuzme funkciju generalnog sekretara UN, preneo je Tas s.
Do sada je devet kandidata izrazilo nameru da se kandiduje za to mesto, a njih sedam potiče iz Istočne Evrope.
Na pitanje da li se neko od kandidata više ističe, Čurkin je rekao da su „svi veoma impresivni”, primetivši da on lično nije učestvovao u neformalnom dijalogu i sastancima, ali da ruske diplomate pažljivo prate diskusije.
Čurkin je rekao da Rusija komunicira sa kandidatima „pojedinačno”.
U Ujedinjenim nacijama u utorak je počeo neformalni dijalog kandidata za generalnog sekretara UN, koji će prvi put u istoriji biti javan.
Do sada su se predstavili bivši šef crnogorske diplomatije Igor Lukšić, bivša bugarska ministarka spoljnih poslova Irina Bokova i nekadašnji portugalski premijer Antonio Gutereš, hrvatska kandidatkinja Vesna Pusić i slovenački kandidat Danilo Tirk.
Vuk Jeremić, čiju je kandidaturu podržala Vlada Srbije, danas će se predstaviti pred UN. (Tanjug)

„Njujork tajms”: Amerika šalje Ukrajini stare modele kasetne municije - ne eksplodira odmah
SAD planiraju da Ukrajini pošalju stare modele kasetne municije koje u 14 odsto slučajeva ne detoniraju odmah, piše „Njujork tajms”.
Prema podacima lista, Pentagon uverava da su modernizovali model. Međutim, poboljšan je samo domet projektila, koji još uvek sadrži granate, čiji procenat neispravnosti je američki vojni resor opisao kao neprihvatljivo visok.
Prema pisanju „Njujork tajmsa”, pukovnik vojske u penziji Al Vosburg, koji je prošao obuku za uklanjanje eksplozivnih ubojnih sredstava, rekao je da će proces čišćenja područja nakon upotrebe ovakvih projektila potrajati, jer se ne mogu ručno pomerati. Pored toga, biće potrebna edukativna kampanja za stanovništvo koje će se vratiti na ove teritorije i koje bi moglo da strada od neeksplodiranih granata.
Savetnik za nacionalnu bezbednost američkog predsednika Džejk Salivan saopštio je 7. jula da su SAD odlučile da isporuče kasetnu municiju Ukrajini, čijoj se upotrebi UN protive. On je takođe napomenuo da je Kijev Vašingtonu dao pisane garancije za minimiziranje rizika za civile prilikom upotrebe ove vrste municije.

Tri osobe povređene u lančanom sudaru na auto-putu Beograd-Zagreb
Tri osobe su povređene večeras u lančanom sudaru na auto-putu Beograd-Zagreb u smeru ka gradu kod Zmajeve pumpe, rečeno je Tanjugu u MUP-u.
U sudaru su učestvovala dva putnička vozila i jedan kamion, a tri osobe koje su se žalile na povrede zbrinule su ekipe hitne pomoći.
Automobil SUV marke ''audi'' i drugo vozilo su od siline udara u potpunosti uništeni, dok je na kamionu pričinjena manja materijalna šteta.
Zbog sudara je na tom delu auto-puta formirana dugačka kolona, prenosi Tanjug.

Zemljotres jačine 5,7 stepeni Rihterove skale pogodio Čile
Zemljotres jačine 5,7 stepeni Rihterove skale pogodio je danas Čile, saopštio je Evropsko-mediteranski seizmološki centar (EMSC).
Epicentar zemljotresa bio je 39 kilometara severoistočno od glavnog grada Santjaga sa oko 4,8 miliona stanovnika.
Do sada nema izveštaja o eventualnim žrtvama ili šteti, preneo je Tas.

Vučić priredio večeru za predsednika Crne Gore
Predsednik Srbije Aleksandar Vučić ugostio je na večeri predsednika Crne Gore Jakova Milatovića, koji boravi u zvaničnoj poseti Srbiji.
„Poželeo sam dobrodošlicu predsedniku Crne Gore Jakovu Milatoviću, uveren da otvaramo novo poglavlje u odnosima između naših zemalja i bratskih naroda", napisao je Vučić na Instagram nalogu "budućnostsrbijeav".
Prethodno je Milatović na svečanom prijemu u Crnogorskoj kući u Beogradu, poručio da, nakon poseta Evropskim institucijama i sedištu NATO u Briselu, dolazi u Beograd "u nameri da da doprinos revitalizaciji političkih odnosa dve zemlje".
Milatović je danas stigao u zvaničnu dvodnevnu posetu Srbiji, a na aerodromu "Nikola Tesla " u Beogradu dočekao ga je prvi potpredsednik Vlade i ministar spoljnih poslova Srbije Ivica Dačić.
Kako je najavljeno, Milatović će se sutra, uz ceremonijalni doček ispred Palate Srbija, sastati sa predsednikom Srbije Aleksandrom Vučićem, a nakon toga i sa predsednikom Narodne skupštine Vladimirom Orlićem.
Predviđeno je da predsednik Crne Gore u okviru posete položi venac na Spomenik neznanom junaku na Avali uz vojne počasti, kao i da položi cveće ispred Osnovne škole "Vladislav Ribnikar".

U Indiji 15 mrtvih zbog monsunskih kiša
Najmanje 15 ljudi poginulo je na severu Indije u poplavama i klizištima izazvanim monsunskim kišama, a Nju Delhi je zabeležio rekordnu količinu padavina u jednom danu u poslednjih 40 godina, saopštle su danas tamošnje vlasti.
U Nju Delhiju, gde su putevi bili potopljeni, palo je 153 milimetra kiše, najviše u jednom julskom danu za 40 godina.
Pošto meteorološke službe predviđaju još jedan dan jake kiše, vlasti su naložile da škole u Nju Delhiju budu sutra zatvorene.
Mediji su preneli da je 15 osoba poginulo u protekla 24 sata u šest indijskih saveznih država na severu.
Planinske države su najteže pogođene. Prijavljena su klizišta na oko 700 puteva.
Period monsuna u Indiji traje od juna do septembra i svake godine ima žrtava i pričinjena je materijalna šteta, prenosi Tanjug.

Zelenski još nije doneo odluku da li će prisustvovati samitu NATO-a u Viljnusu
KIJEV – Ukrajinski predsednik Volodimir Zelenski još nije doneo konačnu odluku da li će ići na samit NATO-a u Viljnusu, izjavila je danas potpredsednica ukrajinske vlade za evropske i evroatlantske integracije Olga Stefanišina.
Ona je za ukrajinske medije rekla da će konačna odluka Zelenskog o prisustvu samitu NATO-a biti doneta u zavisnosti od završnih dokumenata tog skupa na kojima se još radi, preneo je TAŠ.
Generalni sekretar NATO-a Jens Stoltenberg rekao je ranije da će Zelenski prisustvovati prvom sastanku Saveta Ukrajina-NATO na marginama samita.
Stoltenberg, međutim, nije obećao da će tokom samita u Viljnusu Ukrajina biti pozvana da se pridruži NATO-u nakon što se neprijateljstva u zemlji završe.


  </body>
 </text>
</TEI>