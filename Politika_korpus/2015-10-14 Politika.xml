<TEI version="3.3.0" xmlns="http://www.tei-c.org/ns/1.0">
 <teiHeader>
  <fileDesc>
   <titleStmt>
    <title>Politika 2015-10-14</title>
   </titleStmt>
   <publicationStmt>
    <p></p>
   </publicationStmt>
   <sourceDesc>
    <p>https://www.politika.rs/sr/articles/archive/2015/10/14/page:1?url=</p>
   </sourceDesc>
  </fileDesc>
 </teiHeader>
 <text>
  <body>
    <div id="magazin">
Emilija Klark najseksepilnija žena godine
Uredništvo časopisa „Eskvajer” dodelio je titulu najseksepilnije žene na svetu britanskoj glumici Emiliji Klark (28). Klarkova je najpoznatija po ulozi Deneris (Kalisi) Targerijen u hit seriji „Igra prestola”, dok smo je poslednji put na velikom platnu videli letos u ulozi Sare Konor u filmu „Terminator: Geneza” u kom je glumila uz Arnolda Švarcenegera.
– Emilija Klark je nezaboravna u „Igri prestola” i bila je siguran izbor kako našeg magazina, tako i prijatelja i porodice – navela je urednica magazina Liza Hintelman.
Glumica je tokom serije „Igre prestola” više puta pokazala obnaženo telo, što joj je na početku predstavljalo problem. U izjavi za „Eskvajer” ona je rekla da su joj posebno pale scene seksa i silovanja.
    </div>
    <div id="kultura">
Meril Strip predsedava žirijem Berlinala
BERLIN – Oskarovka Meril Strip biće predsedavajući žirija Međunarodnog filmskog festivala u Berlinu koji će biti održan u februaru.
Organizatori su danas saopštili da će 66-godišnja slavna glumica prvi put u karijeri biti predsedavajući žirija jednog filmskog festivala.
Strip je u saopštenju navela da oseća veliku odgovornost jer nikada do sada nije bila predsedavajući bilo čega i naglasila da je „zahvalna na toj časti”.
Festival u Berlinu je 2012. Stripovoj dodelio nagradu za životno delo.
Berlinale 2016 biće održano od 11. do 21. februara. Za sada se ne zna ko će uz Stripovu biti u žiriju festivala.

JDP sa „Uobraženim bolesnikom” gostuje u Šangaju
Posle velikog uspeha proteklog avgusta u Pekingu, Jugoslovensko dramsko pozorište sprema se na novo gostovanje u Kini sa Molijerovim „Uobraženim bolesnikom”, u režiji Jagoša Markovića.  Ansambl JDP-a ovog puta gostovaće 27. i 28. oktobra sa „Uobraženim bolesnikom” na Prvom šangajskom međunarodnom festivalu komedije koji će se održati u pozorištu „Daguan” u Šangaju.  
– Poziv za gostovanje na festivalu komedije u Šangaju usledio je tokom našeg boravka u Pekingu. Ovo je naše drugo gostovanje u Kini u kratkom vremenskom periodu. Nadamo se da ćemo ponoviti pekinški uspeh i u Šangaju. Ujedno, dobili smo poziv da 2016. godine sa nove dve predstave gostujemo u Pekingu. Nadamo se da ćemo tokom naredne godine pozvati Pekinško narodno pozorište da gostuje na sceni 
JDP-a – kaže Tamara Vučković Manojlović, direktorka JDP-a.
Sa ansamblom predstave „Uobraženi bolesnik”, u kome su Dragan Mićanović, Radovan Vujović, Goran Šušljik, Vlasta Velisavljević i drugi, na gostovanje u Kinu putuje i Jagoš Marković koji ne krije zadovoljstvo zbog lepog prijema u jednoj sasvim drugačijoj kulturnoj sredini:
– Raduje me poziv da posle festivala u Pekingu nastupimo i u Šangaju. To je lepa potvrda kvaliteta naše pozorišne umetnosti. Da Molijerov tekst igramo danas, ovde u Beogradu, posle toliko vekova, da funkcioniše teatar, da potom idemo u daleku Kinu, u drugu civilizaciju! To je zaista nešto što i onome ko je posumnjao u moć pozorišne igre, a ja nisam nikad ni na tren, zaista vraća veru. A nama koji smo darovani verom, samo daje radost i jača je. Nadam se da će i u Šangaju biti lepo kao u Pekingu.

Dragi tata - priča o deci u današnjem društvu na sceni „Božidarca”
Povodom Dana opštine Vračar, u Centru za obrazovanje i kulturu „Božidarac 1947” izvedena je predstava „Dragi tata”. Komad u režiji Vladana Slavkovića po tekstu Minje Bogavac snažan je, iskren i brutalan prikaz života dece u današnjem društvu jer ruši iluzije i suočava publiku sa dramatičnošću odrastanja u Srbiji.
Autentičnost jezika i prostora kao i to što su protagonisti srednjoškolci čini predstavu razumljivom omladini. Nazivom drame započinje niz pisama glavne junakinje svom ocu koji je jednog jutra otišao po cigarete i nestao. Priča prati njenu potragu za identitetom u raspadnutoj porodici i uz brata kriminalca, a dramatični i teški događaji ostavljali su publiku bez daha.
J. R.

Otvoren Krajiški likovni salon
U galeriji Muzeja železnica Srbije Udruženje Srba iz Hrvatske, Srpsko kulturno društvo „Zora”, Knin – Beograd, Zavičajni klub „Kninska krajina” i Udruženje Srba iz Hrvatske „Nikola Tesla” Kragujevac priredili su tradicionalnu manifestaciju 16. Krajiški likovni salon.
Salon se održava u sklopu obeležavanja 400 godina od osnivanja Bogoslovije Sveta tri jerarha u manastiru Krka u Dalmaciji i povodom dve decenije od progona srpskog naroda sa područja Srpske krajine.
Muzejska galerija obogaćena je radovima više od stotinu autora koji su koristili različite teme i likovne pristupe, služeći se raznovrsnim materijalima i tehnikama, od ulja na platnu, akvarela, grafike, mermera, tempere, gipsa, mozaika do digitalne fotografije. 
Na ovoj kolektivnoj postavci ravnopravno su zastupljeni afirmisani autori i amateri. 
Nagrada salona „Boris Markoš Mingo” za likovno stvaralaštvo mladih ove godine pripala je Teodori Balabanović za sliku „Majstor”, a dodeljuje se u znak sećanja na mladog umetnika, koji je poginuo braneći Krajinu 1991. godine.
U ime organizatora, goste su pozdravili Milojko Budimir i Nikola Cerovac. Oni su podsetili na tradiciju i kulturnu baštinu prognanog naroda iz Krajine i Hrvatske, osvrćući se i na junaštvo i stradanje ljudi tokom rata devedesetih godina prošlog veka.
Pred čitalačkom publikom našla se i knjiga „Kroz priču i poeziju” čiji je autor Borivoj Bijelić Lun. U muzičkom programu nastupili su članovi KUD-a „Petrova gora – Kordun”.
Salon je prvi put organizovan početkom osamdesetih u Kninu, a kontinuitet izložbe nakratko je prekinut 1995. godine zbog progona, da bi nastavio svoj rad u  Srbiji gde je izbegao najveći deo Srba iz Krajine.
A. K.

Iluzionisti
Moram reći da se iskreno čudim čemu se to naši politički „čimbenici” toliko čude u vezi sa nacrtom pregovaračke platforme EU za poglavlje 35 u pregovorima sa Srbijom. Navodno – jer platformu za sada niko neće u celini da objavi, već se u javnost pušta dozirano i na kašičicu – od Srbije se traži da praktično prihvati kosovsku nezavisnost, da pregovore u Briselu više ne vode „Beograd” i „Priština”, već Srbija i Kosovo, da se postojeći „administrativni prelazi” pretvore u granične, da univerzitet u Severnoj Mitrovici uđe u školski sistem Kosova i da zdravstvo, energetika i javna preduzeća funkcionišu po zakonima Kosova.
Premijer Vučić je ovaj nacrt nazvao „groznim papirom” i možemo mu verovati da je tako. Ali ni ono o čemu je on – zajedno sa Dačićem – pregovarao i što je potpisivao u Briselu 2013. i 2015. sa stanovišta nacionalnih interesa i dostojanstva nije bilo ništa bolje. Pa je ipak vlast napadala i na crne liste stavljala svakoga ko bi se tim sporazumima suprotstavio.
Mnogo toga se može i mora zameriti briselskoj i uopšte zapadnoj politici prema Srbima i Srbiji poslednjih godina i decenija. Ali se ne može reći da su bili previše nejasni i misteriozni kada je reč o Kosovu, njegovoj nezavisnosti i očekivanjima od Srbije u tom pogledu. Naprotiv, godinama je, od tzv. dobro obaveštenih izvora do najviših državnih funkcionera, jasno i glasno poručivano da je kosovska nezavisnost „nepovratna” i da se od Srbije očekuje da zaokruživanje procesa te nezavisnosti ni na koji način ne ometa.
Dakle, nema nikakvog razloga za iznenađenje. Druga je stvar što bi, povremeno, poneki briselski službenik – Štefan File ili neko tog ranga – stavio pokoji umirujući oblog u vidu izjave kako „niko od Srbije ne traži da prizna Kosovo”, za šta su se onda hvatali vlast, provladini mediji i analitičari. I zaista, gotovo niko ne traži da Srbija Kosovo formalno prizna (to tek ponekad izjave prištinski političari, čisto da dodaju malo soli na ranu), već se „samo” traži da se Srbija toj nezavisnosti aktivno ne protivi, da ne preduzima ništa protiv nje i da ne sprečava prijem Kosova u međunarodne organizacije.
Kao što rekoh, nema previše razloga za iznenađenje, ali takođe izgleda da ima i sve manje prostora za foliranje. I to je ono što zapravo najviše smeta i podiže temperaturu u vladajućoj eliti. Ne to što im traže – jer znaju i oni vrlo dobro da Zapad to traži – već što im se ostavlja sve manje prostora za prikrivanje da su oni spremni da im to što se traži isporuče uz nešto prenemaganja i galame za unutrašnju političku upotrebu.
Istini za volju, mora se reći da nije to foliranje počelo sa aktuelnom vlašću. Ali nije ni prekinuto kao što je obećavano, već je, štaviše, u tu igru skrivalice uključen i jedan broj do tada, naizgled, patriotskih i prema vladajućoj kosovskoj politici kritičkih medija i pojedinaca. I to je, bar sa stanovišta tvoraca projekta nezavisnog Kosova, bio gotovo genijalan potez. Jer jedno je kada biračkom telu, to da treba „prihvatiti realnost na terenu” govore Čeda Jovanović, Sonja Liht i Sonja Biserko, a drugo kada to isto, ili nešto slično, kaže neko poput Drecuna, ili „osvedočeni patriota” poput Vulina.
I ne pomažu tu blagoglagoljivost Marka Đurića, oportunizam intelektualne elite i pravna ekvilibristika jednog broja sudija Ustavnog suda. Kada prihvatite da neko dobije međunarodni telefonski broj, kada mu priznate diplome i dokumenta, kada pristanete da sa severa KiM povučete svoje bezbednosne i pravosudne organe, kada brutalno naterate svoje sunarodnike da izađu na lokalne i parlamentarne izbore koje raspisuju organi „republike Kosovo”, kada vam se borba za „srpsko Kosovo” svede na jeftinu mantru i selotejp traku (stiker) prelepljenu preko kosovskih državnih simbola na izjavama kojima su odbornici i poslanici liste „Srpska” prihvatali svoje mandate – pa šta onda ima da se ljutite na bilo koga i šta da očekujete od Vašingtona, Brisela, Burkine Faso i Vanuatua?
U suštini, aktuelna vlast sa premijerom na čelu neodoljivo podseća na mađioničara (mada ni asocijacija sa uličnim šibicarima ne bi bila potpuno neumesna) koji neprestano ponavlja „gledajte u deficit” (koji se smanjuje), „ne dam Kosovo”, „ne dam Gazivode”, dok pogled posmatrača odvlači sa onoga što u međuvremenu zapravo radi.
I tako zbunjeni srpski glasač gleda deficit, gleda „Parove”, „Farmu”, makete Beograda na vodi, borbu protiv korupcije i ostale rijalitije koje mu vlast neprestano priređuje i ne obraća pažnju na otpuštanja, likvidacije, „solidarne poreze”, briselske sporazume, granične prelaze na Jarinju, Kosovo u Međunarodnom olimpijskom komitetu i Unesku, prodaju „Telekoma”, povećanje duga, smanjenje plata i penzija.
No, kao i svaka iluzija, ni ovo ne može dugo, a pogotovo ne večno da traje, bez obzira na to koliko iluzionista bio vešt. Zato se Vučiću i žuri na izbore ne bi li, dok magija još koliko-toliko traje, obezbedio još jedan četvorogodišnji mandat i ponovo na nulu resetovao politički časovnik. Pa onda opet „neizvesnost” oko formiranja vlade, pa opet novih „sto dana poštede” i tako u krug, do poslednjeg kruga.
Glavni urednik časopisa „Nova srpska politička misao”
    </div>
    <div id="zdravlje">
Kina suočena sa smrtonosnom epidemijom pušenja
Muškarci u Kini popuše trećinu svih cigareta na svetu, a trećina onih koji sada imaju manje od 20 godina verovatno će umreti od posledica ove loše navike, zaključili su kineski i britanski naučnici. U studiji objavljenoj prošle sedmice u stručnom časopisu „Lanset”, oni iznose procenu da dve trećine muškaraca u Kini puši i da sve više njih počinje da konzumira cigarete u tinejdžerskim godinama, što povećava rizik od bolesti.
Pošto rast stanovništva stagnira, broj muškaraca od 60 i više godina udvostručiće se do 2030, a broj umrlih od bolesti povezanih sa pušenjem utrostručiće se, tako da će 2050. dostići tri miliona godišnje. Tu su uračunate razne bolesti, uključujući rak pluća, opstruktivnu bolest pluća, moždani i srčani udar i druge vrste raka. U Kini je inače visoka stopa obolevanja od bolesti pluća čak i među nepušačima zbog velike zagađenosti vazduha.
Više je i pušača koji ostavljaju cigarete, ali trenutno iznosi samo devet procenata.
S druge strane, stopa pušača među Kineskinjama naglo opada; puši samo 2,4 odsto žena u proseku, 10 odsto starijih od 60 godina i samo jedan odsto rođenih posle 1960. Nažalost, druga novija studija je pokazala da broj pušača među tinejdžerkama naglo raste.
„U 2010. od posledica pušenja umrlo je milion ljudi, dva miliona će umreti 2030, a tri miliona 2050. ukoliko Kinezi naglo ne prekinu sa ovom navikom”, upozorili su naučnici.
Procenat smrtnih slučajeva koji se pripisuju pušenju udvostručio se među kineskim muškarcima starosti od 40 do 79 godina, sa 10 odsto početkom devedesetih godina na 20 odsto danas.
Naučnici Kineskog centra za kontrolu i prevenciju bolesti, Kineske akademije medicinskih nauka i Univerziteta Oksford zasnovali su podatke istraživanja na dve velike studije koje su obuhvatile 730 miliona stanovnika.
Pre nego što je Kina ostvarila ekonomski napredak, sa pušenjem se obično počinjalo sa 25 godina. Više je bilo onih sa lulom, a mnogi nisu mogli da priušte cigarete svakodnevno, navedeno je u „Lansetu”.
Dok u razvijenim zemljama stopa pušača opada (u SAD je manja od 20 odsto) u Kini raste, jer su cigarete dostupnije, a potrošači bogatiji. Naučnici su preporučili povećanje cena kao jedan od načina da se smanji pušenje.
Reporter Bi-Bi-Sija naveo je da su cigarete dostupne svima osim najsiromašnijim slojevima, jer paklica košta samo 40 dolarskih centi (oko 40 dinara), iako ima i sto puta skupljih brendova.
Za razliku od paklica na Zapadu koje imaju upozorenje na zdravstveni rizik i često jezive fotografije, u Kini su ulepšane umetničkim delima i kaligrafijom. Odbijanje cigarete smatra se nevaspitanjem, a običaj je da podređeni zapali cigaretu šefu.
Otežavajuća okolnost za kampanje protiv pušenja jeste politička situacija. Kineska nacionalna duvanska korporacija ima monopol i donosi više od sedam odsto prihoda centralnoj vladi.
Osim što je najveći potrošač, Kina je i najveći svetski proizvođač cigareta. Veći gradovi i mnoge provincije imaju po nekoliko brendova kojima se uglavnom ponose i turisti ih kupuju kao suvenir.
Autori istraživanja napominju da u ovoj zemlji postoje brojni mitovi o pušenju: da su Azijci manje podložni rizicima, da je reč o drevnoj kineskoj tradiciji i da je lako raskrstiti sa ovom navikom.
    </div>
    <div id="kolumna">
Šta su nam pokazala nedavna dešavanja na Pravnom fakultetu
Izraz „studentski protest” u potpunosti je izgubio onaj gordi prizvuk revolucionarnosti i osvešćenosti mlade generacije, savesti ustajalog društva. Proteste iz 1968. godine i ove povezuje samo užičko kolo i ništa više.Protest u kome učešće uzima neznatan deo studentske populacije Pravnog fakulteta Univerziteta u Beogradu, podržan dokazanim profesionalnim štrajkačima sa Filozofskog i drugih fakulteta, u kome se razne grupice bore za svoje liderstvo, takođe menja uvreženi stav da su studenti homogena, solidarna, ujedinjena sila koja menja svet. Taj svet menjaju oni koji savesno rade boreći se za svoje sutra, a ne oni koji po tri godine provode na istoj godini studija.
Autonomija univerziteta dovedena je do apsurda, jer je tumačenjem štrajkača ona dopustila da, umesto predavanja za sedam stotina brucoša, najveći amfiteatar postane plesni podijum uz zvuke rodnog kraja malobrojnih neuvežbanih čuvara narodne baštine.
Umesto da se, videvši da nemaju podršku ogromne većine studenata, dostojanstveno povuku, jer demokratičnost i interesi većine trebalo bi da budu prevashodni parametar uspeha svakog protesta, tvrdoglavi štrajkači su, vođeni isključivo ličnim interesima ili urođenim anarhizmom, istrajavali poput razbijene gerile naučene da se krije po jendecima i gudurama.
Prepiska koja se prethodnih dana vodila na društvenim mrežama samo je dodala novi argument priči o nepostojanju generičkog pojma student. Dok su jedni argumentovano raspravljali o razlozima protesta, iznoseći svoje za i protiv, ostali su ostrašćeno, poput naših političara, pljuvali jedni po drugima, po profesorima i upravi fakulteta.
Neki su, tokom protesta, pokazali svoj dignitet. Kada je rušilački element odneo prevagu nad konstruktivnim, neke vođe protesta su se jednostavno povukle i zaćutale. Uprava je, takođe, ostala dosledna onome što je Naučno-nastavnom veću obećano od strane studenata prošle godine (da od 2015. godine, u skladu sa propisima, neće biti sedmog oktobarskog roka), štiteći integritet fakulteta, ali i Univerziteta koji se na Šangajskoj listi nije našao zahvaljujući svojim večitim studentima naviknutim na stalne ustupke i popuštanja. Profesori su izbegli sve zamke provokatora i nisu poklekli pred neakademskim ponašanjem pojedinaca ohrabrenih megafonima. Razumno je i što je student prodekan podneo ostavku, jer uprava i profesori konačno nisu pristali da krše zakon, univerzitetske propise i statut.
S druge strane, sveopšte licemerje u društvu moralo se pokazati i ovde. Nošeni svojom neutaživom ambicijom da se generaciji nametnu kao lideri, pojedinci su iz sve snage podržali proteste koji se, inače, njih uopšte ne tiču, da bi zatim, videvši u kom smeru priča ide, za tili čas promenili stranu. Ni svi profesori nisu bili na visini izazova. Pričati na ispitu da je Studentski parlament kriv što nema „oktobra 2” jer se nije dovoljno zalagao za interese studenata, dolivanje je ulja na vatru, upravo od nekoga ko je pozvan da studentima objasni šta pravo znači i kako se poštuje slovo zakona.
Biće dobro ako svi zajedno iz ovoga izvučemo neku pouku. Srbiju treba menjati, napredak donose pre svega mladi ljudi, kritički raspoloženi prema svetu. Ni anarhija nužno ne mora uvek imati pejorativno značenje. Po definiciji, studenti moraju biti najosvešćeniji deo društva. Ali, onaj ko želi da kritički promišlja svet, prvo mora iskreno biti kritičan prema samom sebi.
Docent Pravnog fakulteta Univerziteta uBeogradu

Tito nije imao svog Kisindžera
POLEMIKA
Moram da se zahvalim g. Čkrebiću što je svojim komentarima („Nepravda prema Koči, Nikeziću i Tepavcu”, „Politika” 9. oktobra) na moj feljton o kosovskom pitanju samo dodatno potvrdio moje stavove. Između ostalog g. Čkrebić navodi: „U vezi sa događajima u Mađarskoj, Koča je gurnut u stranu i u sve to umešali su se Tito i Politbiro sa Edvardom Kardeljem”, „Koča je tražio demokratsku raspravu o tome, dok se Tito nervozno branio arogancijom, smatrajući da rasprava nije potrebna”, „Tito je podržao Tepavca, koji je stao u zaštitu državnih interesa...” itd.
Premda g. Čkrebić navodi primere kada su Titovi ministri spoljnih poslova, Koča Popović, Marko Nikezić, i Mirko Tepavac, povremeno iznosili određena neslaganja sa stavovima svoga državnog i partijskog šefa, on ne spori da su sve diskusije ostajale iza zatvorenih vrata. Konačnu odluku o smeru jugoslovenske politike donosio je uvek J. B. Tito lično, i to nikada nije bilo dovođeno u pitanje, pa to ne čini ni g. Čkrebić u svom komentaru. Da li je bilo određenih neslaganja ili rasprava u 35 godina dugoj komunističkoj diktaturi, to je već unutrašnja stvar partije. Ako je partija (KPJ/SKJ) kao svoj osnovni postulat isticala tzv. demokratski centralizam – eufemizam za neprikosnovenost Titovih odluka, koji je imao poslednju reč u svakom od spoljnopolitičkih pitanja – onda treba ostati vrlo rezervisan u oceni realnog značaja povremenih internih diskusija ministara spoljnih poslova sa vođom faraonskih ambicija i komunističkih uverenja od kojih nije odstupao. Titov sukob sa SSSR-om nije bio ideološke nego prevashodno geopolitičke prirode, jer sve do kraja svoje vladavine Broz nije dovodio u pitanje ni komunističko ustrojstvo Jugoslavije ni ideološku bliskost sa Moskvom: poput Brežnjeva u SSSR-u, on je u poslednjoj deceniji svoje vladavine, obnovivši tvrdokornu komunističku ideologiju kroz moralno-političku podobnost, bio prepreka svakoj evoluciji sistema u reformskom pravcu.
J. B. Tito jeste povremeno dopuštao da njegove stavove iznose drugi, kao, na primer, Kardelj 1949. na zasedanju Generalne skupštine UN, kada je „drug Bevc” optužio SSSR zbog pritiska koji je Moskva vršila na komunističku Jugoslaviju. Tito je to uradio da bi, ukoliko se situacija promeni i odnosi sa Staljinom poboljšaju, krivac za kritiku politike Moskve bio Kardelj, a ne on. Tokom otvaranja Konferencije nesvrstanih u Beogradu 1961, Tito je, primera radi, održao govor – u čiji sadržaj njegov ministar Koča Popović nije imao uvida – kojim se jasno solidarisao sa tadašnjim stavovima SSSR-a. Po napadu Izraela na UAR, u junu 1967, Broz je doneo odluku da ode na savetovanje u Moskvu, ne pitavši nikoga za savet, a pogotovu ne svog ministra spoljnih poslova.
U komunističkoj Jugoslaviji, dakle, postojala je samo mogućnost za ograničene diskusije oko pojedinih pitanja, ali spoljna politika je postajala zvanična tek onoga trenutka kada bi o njoj Broz zauzeo konačni stav. U takvom sistemu, svi ministri spoljnih poslova bili su neizbežno samo saradnici, veći ili manji poslušnici – rekao bih poslušnici po definiciji – koji su postavljani i smenjivani isključivo po Brozovom nahođenju. Činjenica jeste da je Mirko Tepavac dao ostavku, ali je to učinio tek pošto je struja unutar SK Srbije, kojoj je on pripadao, izgubila Brozovo poverenje.
Titovi ministri, jednostavno rečeno, nisu imali mogućnost da sami kreiraju spoljnu politiku. Za razliku od, na primer, Niksona, Tito nije imao svog Kisindžera.
Kako i sam Koča Popović objašnjava u svojim razgovorima sa A. Nenadovićem, Titova spoljna politika dosledno je ostala podređena shvatanju da su odnosi sa SSSR-om od prioritetne, specifične važnosti, jer je po njemu bilo neophodno i prirodno negovanje dobrih odnosa sa ideološki bliskim zemljama realsocijalističkog bloka. Odnosi sa Zapadom, premda brižljivo negovani, bili su politička opcija nižeg registra, pa stoga ni spoljna politika Jugoslavije ni pokret nesvrstanih nisu nikada mogli imati istu distancu u odnosu na dva rivalska bloka sila. Titova naglašena ideološka bliskost sa Moskvom, dakle, uprkos određenim sporenjima, ma šta o njoj mislili njegovi ministri, nije bila, niti je mogla biti, dovođena u pitanje.
Istoričar

Virus prisluškivanja
Sva je prilika da pošast prisluškivanja poprima i na ovim prostorima epidemijske razmere. Virus je prvo primećen u biografiji makedonskog premijera Nikole Gruevskog. Zatim je napao poziciju premijerke Republike Srpske Željke Cvijanović, ciljajući na Dodika. Uvukao se i u, inače zdravo, tkivo hrvatsko-slovenačkih odnosa kada je reč o imovini i granici na moru. Najzad, isti virus stigao je u Srbiju, zarazivši posebnom vrstom paranoje Demokratsku stranku Bojana Pajtića, koja i ovako nije bila u bogzna kakvom dobrom zdravstvenom stanju.
Prisluškivanje u politici izaziva kod građana laku jezu još od vremena „Votergejta”. Meni lično afera „Votergejt” nikada nije bila ubedljiva i nije me naročito impresionirala. Mene je tu posebno interesovao sam propagandni metod, zajednički svim sličnim aferama. On se, ukratko, zasniva na tome da se političkim suparnicima pripiše mnoštvo smrtnih grehova kako bi se „pristojni” građani naterali na moralno povraćanje. A što bi ih, zatim, navelo da, presuđujući bez rasuđivanja, svesrdno podrže smenu, „ostavku” ili neki drugi vid eliminacije aktuelnih političkih predstavnika u čijem izboru su, moguće, i sami učestvovali.
Nekadašnje socijalističko društvo imalo je, takođe, svoje afere prislušivanja. I tada se pozivalo na „komunistički moral” kada je trebalo da oni koji su izgubili naklonost vođe izgube i podršku naroda.
Aktuelna Pajtićeva afera prisluškivanja potvrđuje zapažanje da ono što se u istoriji odigralo kao drama može da se ponovi samo kao farsa. U slučaju tranzicionog prisluškivanja predsednika DS Pajtića stvar je jednostavna: iza svega kriju se nečiji politički i, obavezno, privatni materijalni interesi kojima na putu stoji vladajuća garnitura. Glavni protagonista je, naravno, demokrata Pajtić, koji ima prešnu potrebu da, po svaku cenu, ostane na čelu vojvođanske vlasti i da svoju onemoćalu stranku podigne iz pepela. Tu je, zatim, nekadašnja guvernerka a sadašnja potpredsednica republičke vlade Kori Udovički, koja je s Pajtićem – kada je reč o istinoljubivosti i regularnosti svog izbora – čvrsto povezana bodrumskom vezom. Iza svega pomalja se i američka veza, tj. američki kapital, a u liku sestre i zeta dotične koji bi da sade bio-obnovljive vetrenjače po Pajtićevoj Vojvodini. I da za obe strane izvlače profit pretvarajući naše domaće (besplatne) vetrove u ekološku struju koju bi nam prodavali po cenama daleko višim od sadašnjih, koje ni sada ne možemo da platimo.
Zaplet zapravo počinje time što široj javnosti nepoznato i nebitno lice na nekom NN portalu objavljuje nemušte transkripte u čiju verodostojnost niko ne veruje. Ipak, optužba za prisluškivanje podiže veliku prašinu, koja se, ko zna kojim vetrovima, prenosi sa margina tabloidnog portala na naslovne strane vodećih srpskih medija. Podižu se na noge vlada, policija, zaštitnici svega i svačega, strani ambasadori, nevladine organizacije. Još nije pozvano specijalno tužilaštvo za organizovani kriminal, ali je angažovan poligraf, u svojstvu svedoka saradnika. Tako smo u stvarnosti doživeli sve ono što smo mislili da ćemo izbeći preskakanjem Pinkovih kanala.
Rasvetljavanju ove misterije prisluškivanja nimalo nisu doprineli Vulinovi i Dačićevi zahtevi da se ministarka Udovički smeni; budući da je već poznato da oni ne žele samo da je izbace iz vlade nego i kroz prozor. Od veće koristi u ovom smislu nije bio ni premijerov tajanstveni razgovor sa dotičnom – koju je ipak „sačuvao”. Ali nismo imali priliku da saznamo kojim, a pre svega čijim, argumentima ga je ubedila. Javnosti je ostalo nepoznato i da li je uopšte nudila ostavku pošto je na konferenciji za štampu izjavila da u tom pogledu „ništa nije crno-belo” (!?). Prosto da čovek poželi, u interesu svih građana, da ih je neko u tom trenutku prisluškivao.
Zato smo, međutim, na udarnim stranama domaćih medija uredno mogli da pratimo izjave jednog sasvim privatnog lica, bivše direktorke „Kontinental vind partnersa”, a sada tek ministarkine sestre i nečije žene. Njeno mišljenje o bilo čemu trebalo bi građane da zanima koliko i mišljenje Vulinovog brata. Ipak, ova osoba, opet sa neke NN televizije, bez zazora deli lekcije o poštovanju potpisanih sporazuma i zaostalosti Srbije u pogledu uvođenja vetroparkova; koje, nekim slučajem, upravo firma njenog muža namerava da uvede. Pri tom, niko joj ne postavlja jedino suvislo, a sasvim prosto pitanje: „Pa dobro, je l’ bilo prisluškivanja?” – ni novinari, ni poligraf.
Ako je neko mislio da su Amerikanci i komunisti maheri u konstruisanju političkih afera, to je samo zato što nisu imali iskustva sa svim onim što nam je „demokratska opozicija Srbije” – bila na vlasti ili ne – priredila u poslednjih petnaestak godina. Koliko smo samo fantomskih afera, nedokazanih i nedokazivih, pregurali preko glave i živaca. Prema zahtevima političkog trenutka, izmišljane su pod plaštom „demokratske kontrole” vlasti, a korišćene kao sredstva za njeno osvajanje ili osnaženje; zgodne prečice koje zamenjuju regularne demokratske procese i procedure. To je postalo oprobano sredstvo političkog nadmetanja političkih stranaka u krizi (a u nas sve su takve), nedovoljno jakih da osvoje glasove birača na drugi način. Umesto da konkurišu političkim programima, idejama i učincima, one nastoje da moralnim blaćenjem i obezvređivanjem potpuno odstrane protivnike iz političke igre. Misle da će na taj način dokazati sopstvenu moralnu superiornost i vratiti izgubljeno poverenje građana. Smenjuju se centralne teme ovih afera (seks, korupcija, prisluškivanje), ali njihovi propagandni mentori uvek mogu računati na reakciju „čoveka sa ulice”, naviknutog da gleda drugome u džep i viri kroz ključaonice tuđih spavaćih soba.
Neki od nas, možda, nalaze zadovoljstvo u tome što će, posle jedne takve afere, kakav omraženi politički lik ili stranka „zglajznuti”. Ali, šteta po društvo je ogromna. Ovakve afere, naime, održavaju društvo u večitom vanrednom stanju u kojem je sve neredovno i neregularno, čak nasilno, sasvim normalno. Omogućavaju poigravanje demokratskim pravilima i procedurama, dozvoljavajući da ko zna od koga postavljeni proizvoljno smenjuju izabrane. Banalizacijom javnog života otupljuju kritičku svest građana koja se onda iscrpljuje u psovkama i traču (što se može videti iz komentara na društvenim mrežama). Rečju, ne samo da isisavaju neophodnu političku i društvenu energiju već pretvaraju političke građane u puku svetinu.
Profesor FPN
    </div>
    <div id="sport">
U Šangaju kao u Pekingu
U svom prvom meču na ovogodišnjem šangajskom mastersu, Novak Đoković nastavio je u istom ritmu i sa istim prosekom kao i u Pekingu – ispod dva izgubljena gema po setu – i protiv Martina Kližana, u meču drugog kola. Za nešto više od jednog sata savladao je Slovaka sa 6 : 2, 6 : 1, a mogao je i ubedljivije, da nije pri vođstvu od 4 : 0 na startu dozvolio Kližanu da dođe do jedine prilike za brejk u meču i odmah je iskoristi. Koliko statistika može da bude smešna govori upravo procentualno poređenje efikasnosti u korišćenju prilika za brejk: na Kližanovih 100 odsto, Đoković je imao samo 50 odsto: pet od deset...
Meč je počeo Novakovim prilagođavanjem na reflektore i sa problemima sa kontaktnim sočivima, a završio se Martinovim nerviranjem. Kližan nije uspeo da dostigne ravnotežu iz Majamija ove godine, kada je velikom favoritu uzeo set, pa se u pauzama sit napričao sa svojim reketom. To su bile retke neuobičajene scene u rutinskoj pobedi tenisera koji danas za klasu odskače od svih drugih.
U trećem kolu Đoković igra sa Felisijanom Lopezom, u borbi za četvrtfinale sa boljim iz meča Gaske–Tomić. Četiri godine stariji Lopez nije dobio nijedan od prethodnih šest duela, ali je upravo na poslednjem grend slem turniru, u Njujorku, zapretio i osvojio jedan set. Do trećeg kola je Španac stigao sa ivice poraza u dugom i dramatičnom okršaju sa 12 godina mlađim Austrijancem Dominikom Timom: 6 : 7 (4), 7 : 6 (6), 6 : 3.
Na žalost, Viktor Troicki nije iskoristio svoje prilike iz prvog seta da ostane u Šangaju. Pri vođstvu od 4 : 1 protiv Stanislasa Vavrinke izdao ga je servis, a u drugom setu je Švajcarac dominirao: 7 : 6 (3), 6 : 3.
Iznenađenje kola je ubedljiva pobeda Tomića nad Fererom (6 : 4, 6 : 2). Mari je lako prošao Džonsona (6 : 2, 6 : 4), Nišikori se pomučio protiv Kiriosa (1 : 6, 6 : 4, 6 : 4), a još više Raonić protiv Bautiste: 6 : 4, 6 : 7 (3), 7 : 6 (5). Najuzbudljiviji je, ipak, bio put Nadala, koji se pobedi protiv Karlovića radovao kao da je finale: 7 : 5, 6 : 7 (4), 7 : 6 (4).
Za tri naše teniserke koje su trenutno u pogonu ovo je bio drugi savršen dan. U Hong Kongu je Jelena Janković protiv Anastasije Rodionove bila još efikasnija od Đokovića (6 : 0, 6 : 2) i stigla do četvrtfinalnog meča sa Ruskinjom Darijom Gavrilovom.
Još više može da raduje ubedljiva pobeda Bojane Jovanovski u Tjanđinu, posle tri poraza u dosadašnjim susretima sa Ruskinjom Jelenom Vesninom: 6 : 3, 6 : 1. U četvrtfinalu kineskog turnira igraće sa francuskom reprezentativkom Kristinom Mladenović.
Uspesi Aleksandre Krunić protiv finalistkinje iz Njujorka Roberte Vinči već su redovna pojava. U Lincu je naša teniserka morala da se trudi samo u drugom setu, dok je prvi i treći lako dobila: 6 : 1, 6: 7 (3), 6 : 1. Sledeća protivnica biće joj Nemica Mona Bartel.
Zimonjić i Matkovski prošli Australijance
Na turniru parova u Šangaju, posle velike borbe, Nenad Zimonjić i Poljak Marćin Matkovski su nadigrali mlade Australijance Nika Kiriosa i Bernarda Tomića: 6 : 7 (4), 6 : 4, 10 : 8. U četvrtfinalu igraju sa Klasenom (Južna Afrika) i Melom (Brazil).

Francuzi opet kobni
Od našeg izveštača
Busto Arzicio – Tek drugi put od 1995. odbojkaši Srbije neće igrati u polufinalu evropskog prvenstva. Naleteli su na sjajnu selekciju Francuske, koja je u prelepom meču još jednom, posle pobede u finalu Svetske lige, dokazala da je u ovom trenutku bolji rival od naše selekcije – 3:1 (25:22, 25:23, 14:25, 25:20).
Utakmica je počela greškama Francuza i dobrim servisima Srbije. I pored takve situacije, prednost naše selekcije bila je minimalna (8:7). Vodili su naši do 12:11, ali su u narednih par minuta pali na ispitu iz prijema „flot servisa”. Otišli su Francuzi na 16:13, a nakon greške Atanasijevića i na 19:15, pa je Nikola Grbić pozvao prvi tajm-aut.
Delovali su „trikolori” nepogrešivo u napadu, ali je „minus faza” u njihovoj igri došla posle jedne sjajne odbrane Rosića i dve servis bombe Atanasijevića. Reagovao je selektor Tili tajm-autom, s obzirom na to da je njegovoj selekciji ostao samo poen prednosti (20:19). Usledilo je i izjednačenje, posle napada Nikole Kovačevića (20:20), ali je vrlo brzo naš najiskusniji igrač zapao u probleme na prijemu, pa su servisi Ruzijea ponovo doneli tri poena prednosti za Francuze (23:20). Ispostaviće se da je to bila nedostižna prednost, iako je Srbija anulirala prvu set loptu Francuza, ali nije mogla drugu, posle napada Ruzijea (25:22).
Drugi set gotovo preslikan. Opet je sve bilo u egalu do sredine, a onda je naša selekcija pala na nekoliko prijema, pa su Francuzi otišli na četiri poena prednosti (19:15). I ponovo je Srbija u završnici zapretila, blokovima Podraščanina, prišli smo na poen zaostatka (22:23), ali su Ngapet i Ruzije znali da završe set u korist Francuza.
I kad je sve mirisalo na maksimalan poraz naši su uzvratili u trećem setu. Ulazak Lisinca i Uroša Kovačevića doneo je preokret. Bilo je 4:1, pa 8:2, što je naša selekcija znala da sačuva. Potpuno je zaustavljen Ruzije, a Ngapet je zamenjen već sredinom seta. Da ne beše nekoliko vezanih servis grešaka čete Nikole Grbića pitanje je da li bi „trikolori” prešli i 10 poena. Ovako, stali su na 14.
Bitan je bio početak četvrtog perioda, u kojem su se bolje snašli Francuzi i poveli s 5:2, što je nateralo Nikolu Grbića da uzme tajm-aut. Držali su „petlići”, čini se olako stečenu prednost, a onda je Ruzije odservirao as na Ivoviću, koji je minut pre toga zamenio Petrića (9:5). Usledio je „video-ček” Francuza, posle napada Uroša Kovačevića, kada je Poljak Pjotr Dudek iz stolice presudio da je naš odbojkaš pre dodirnuo mrežu, nego što je lopta pala na teren (10:5).
Nešto slično, par poena kasnije, nije uradio u slučaju Ngapeta, a onda je vidno iznerviranom Rosiću pokazao i žuti karton. To kao da je dodatno ohrabrilo našu selekciju, koja je od rezultata 12:7 ušla u divovsku borbu sa sjajnim „petlićima”. Nisu uspeli da ih poremete, iako su dali sve od sebe. Ponovo je Ngapet preuzeo stvar u svoje ruke i uz neverovatnu igru Tonjutija, vodio svoju selekciju ka pobedi. Pri rezultatu 19:14 naš selektor je uzeo i drugi tajm-aut. Bilo je prilika da se smanji rezultat, ali nije Srbija iskoristila dve šanse, pa su Francuzi as-servisima Le Rua došli do sedam vezanih meč-lopti (24:17). Realizovali su četvrtu, kada je Antoan Ruzije prošao dijagonalu i odveo svoj tim do polufinala u Sofiji.
Dvorana: Jamamaj. Gledalaca: 2.000. Sudije: Dudek (Poljska) i Pjasecki (Belorusija).
FRANCUSKA: Agenije, (Grebenikov), Ruzije 20, Tonijuti 2, K. Tili 10, Ngapet 16, Le Ru 11, Lajni, Pižol, Le Gof 6, Marešal 3, Lafit, Rosar, Sidibe. Selektor: L. Tili.
SRBIJA: N. Kovačević 6, U. Kovačević 8, Petrić 10, Stanković 3, Ivović 3, Jovović, Atanasijević 16, Starović, Brđović, (Majstorović), Podraščanin 9, (Rosić), Lisinac 6, Okolić. Selektor: N. Grbić.
----------------------------------------------------
Francuska, Italija, Slovenija i Bugarska polufinalisti EP
BUSTO ARSICIO – Muške odbojkaške reprezentacije Francuske, Italije, Slovenije i Bugarske polufinalisti su ovogodišnjeg prvenstva Evrope.
U današnjim četvrtfinalnim utakmicama Francuska je u Busto Arsiciju pobedila Srbiju sa 3:1 (25:22, 25:23, 14:25, 25:20), a Italija dosadašnjeg šampiona Rusiju sa 3:0 (25:20, 25:19, 25:19), dok je Slovenija u Sofiji priredila veliko iznenađenje savladavši svetskog prvaka Poljsku sa 3:2 (25:17, 25:19, 23:25, 19:25, 16:14), a domaćin Bugarska selekciju Nemačke sa 3:0 (25:19, 25:23, 25:23).
Odbojkaši Slovenije najprijatenije su iznenađenje takmičenja i prvi put u istoriji igraće u polufinalu kontinentalnog prvenstva.
Završnica šampionata biće odigrana u Sofiji, a polufinalni parovi su Slovenija - Italija (subota 16.30 sati) i Bugarska - Francuska (subota, 19.45).
Meč za treće mesto i finale na programu su u nedelju od 16.30 i 19.45 sati. Tanjug

Od Strazbura dva putića
Za košarkaše Crvene zvezde nova sezona počela je u „ludom“ ritmu. Prilično promenjen i neuigran sastav, gotovo bez treninga imao je vatreno krštenje u pet utakmica ABA lige za 11 dana i to sa teretom brojnih povreda, a posle samo dva ozbiljna treninga, na vrata je zakucala Evroliga. Treću godinu za redom „crveno-beli“ će biti članovi najkvalitetnijeg kontinentalnog karavana, ali u ovom trenutku, posebno imajući u vidu težak žreb jer su u grupi sa dva kandidata za titulu (Real i Fenerbahče), moćnim Himkijem i viceprvacima Nemačke (Bajer) i Francuske (Strazbur), teško je proceniti s kakvim šansama da napravi novi korak napred. Veliki broj poena otišao je sa Vilijamsom, Marjanovićem, Dženkinsom, Blažićem i Kalinićem, a „kupovina“, bar na prvi pogled, nije bila adekvatna da se to nadoknadi. Mekel, Skorcanitis, Nastić i Tompson još su u fazi prilagođavanja na oštre zahteve trenera Radonjića, a lista pojačanja, kako su najavili iz kluba, nije zaključena. Za ABA i domaću ligu, kvalitet tima može da odgovori ambicijama, ali za top 16 fazu Ebvrolige biće „povuci-potegni“.
„Crveno-belima“ predstoji velika borba sa Bajernom i Strazburom za četvrtu poziciju koja vodi u drugi krug i obezbeđuje dodatnih 14 utakmica, a svaka će pobeda će tada biti premirana sa 35.000 evra. Da bi došli u tu poziciju, veoma je važan prvi korak, premijerni meč u „Kombank areni” sa Strazburom (19 č). Pobeda bi Radonjićevim izabranicima bila „vetar u leđa“, poraz bi im pak otvorio vrata Evrokupa, u kom će igrati osam najslabije plasiranih timova u prvoj fazi. Iako ima dugu tradiciju (osnovan 1928), francuski tim nema veliki broj trofeja u vitrinama, samo jednom je bio državni pravk (2005) i osvajač Kupa (2015), a sa Zvezdom može da se poredi samo po budžetu, koji je neznatno veći. Tri puta je učestvovao u Evroligi i nikad nije prošao prvu fazu, a prošle sezone je takmičenje u Evrokupu završio u fazi poslednjih 32. Ipak, kroz Strazbur su prošli mnogi veliki igrači, Ažinsa, Ejdson, Ertel, Želabal, Kuk, Torton, Traore i mnogi drugi.
Činjenica da je francuski predstavnik dobio „specijalnu pozivnicu“ Evrolige govori o dobroj solventnosti, ali i ambicijama tima koji predvodi selektor „trikolora“ Vinsent Kole (četiri medalje). Iskuni stručnjak (52) imao je uspešnu igračku karijeru koja je trajala 18 godina, a sa klupe je predvodio veći broj najboljih francuskih klubova. Tri godine za redom Strazbur je igrao finale domaćeg šampionata, ali bez snage za poslednji korak, tako da je ovaj tim i pravljen sa ambicijom da se Limožu preotme primat. Klub su napustili reprezentativni plejmejker Dio (Valensija), Traore (Limož), Tupan (Toronto) i Tadija Dragićević (Budućnost), ali Kole je doveo zvučna pojačanja. Ipak, povreda krilnog centra Meta Hauarda biće veliki problem , bez obzira na dovođenje zamene, iskusnog Romea Trevisa.
U Zvezdi su svesni značaja ovog duela, što je u najavi utakmice trener Dejan Radonjić i potvrdio.
– Naša ambicija je potpuno jasna, pred našim navijačima želimo da dođemo do prvih bodova. Pod vođstvom selektora francuske reprezentacije Kolea Strazbur je napravio tim da osvoji domaću titulu. Karakterišu ga izuzetne alteske sposobnosti i sistem igre koji se razlikuje od drugih francuskih ekipa, sa idejom. Popunjeni su kvalitetnim igračima na svim pozicijama i pokazali su da mogu dobro da odigraju i u gostima. Spoljna linija im je iskusna, Baboa je plejmejker sa NBA potencijalom, a u paru sa Kembelom daje timu dosta mogućnosti za „pikenrol“ i igru „jedan na jedan“. Angažovali su takođe iskusnog Kolinsa iz Turova, sa dugim evroligaškim stažom koji uz talentovanog Lakomba ima dosta poena u rukama. Imaju dobru unutrašnju igru sa Golubovićem, Lalupom i Duporom i ne smemo da im dozvolimo da se razigraju i da vode igru. Važno je da mi budemo tim koji će imati u rukama ono što je potrebno da 40 minuta gradi igru i dođe do povoljnog rezultata – ocenio je Radonjić.
Trener „crveno-belih“ posebno je naglasio koliko timu znači energija sa tribina:
– Naši navijači prave razliku u evropskim okvirima, a mi dobro znamo šta to znači. U datim okolnostima, sa neuigranim timom i nekolicinom povređenih igrača, neka nam pomognu da odemo iznad realnih mogućnosti, podižu nas i ulivaju samopouzdanje da dođemo do pobede.
Mitrović traži „vetar u leđa“
Kapiten Crvene zvezde Luka Mitrović ukazao je na značaj pobede na startu Evrolige, posebno u situaciji kada tim nije uigran i kompletan.
– Za prvi evroligaški meč imali smo izuzetno zanimljivu pripremu, odigrali smo pet utakmica u ABA ligi za 11 dana i to bez povređenih igrača. Mislim da smo uspešno završili taj mini-ciklus i podigli nivo igre i sada nas očekuju mnogo teži dueli. Strazbur je na papiru možda najslabija ekipa u grupi, ali oprez mora da bude veliki. Klasična su francuska ekipa, atletski izuzetno moćna i ukoliko im se dozvoli da se razigraju, mogu da budu veoma neugodni i za jače timove od nas. Ako im nametnemo ritav kakav želimo i produžimo periode dobre igre, imamo dobre šanse da pobedimo. Pozivam navijače da dođu u što većem broju jer ova utakmica je za nas mnogo važnija nego protiv Reala i Fenerbahčea, koji su favoriti za titulu, jer nam je potreban „vetar u leđa“ – rekao je kapiten „crveno-belih“.
Kole: Želimo da se takmičimo
Stil igre Strazbura ne razlikuje se previše od reprezentacije Francuske, koju takođe predvodi iskusni Vinsent Kole. Čvrsta odbrana, igra u tranziciji, skok u napadu, a koliko je viceprvak „trikolora“ dobar na gostovanjima pokazuje i podatak da su prošle sezone u domaćem prvenstvu imali skor 16–1.
– Ovo je najprestižnije klupsko takmičenje i igrači jedva čekaju početak. Nalazimo se u teškoj grupi, ali želimo da se takmičimo, pa ćemo videti koliko možemo. Zvezda je veoma kvalitetan tim, prepoznatljiv po agresivnoj odbrani i zato ćemo morati da igramo vrlo precizno. Hauardova povreda traži prilagođavanje u našoj igri, a svi koji izađu na parket moraće da pruže 100 odsto.
Centar Vladimir Golubović se raduje dolasku u Beograd, duelu sa klubom u kom je mogao da zaigra dok je trener bio Svetislav Pešić:
– Sastajemo se sa jakim timom, u dvorani u kojoj je veoma teško pobediti, ali trudićemo se da što duže održimo glavu na površini. Uvek je važno početi takmičenje pobedom i daćemo sve da do nje dođemo.

Košarkaši Partizana osvojili bodove protiv Sutjeske
BEOGRAD – Košarkaši Prtizana savladali su večeras u Beogradu ekipu Sutjeske sa 75:67 (18:20, 25:12, 13:17, 19:18), u poslednjoj utamici 5. kola regionalne ABA lige.
Meč je odigran u hali Pionir pred 4.000 gledalaca, a sudili su Sreten Radović, Tomislav Hordov i Josip Radojković (svi iz Hrvatske).
Partizan: Cvetković 21, Aranitović 13, Marinković 8, Petrov, Vitkovac 13, Đumić 4, Koprivica 3, Perović 8, Magdevski, Glišić, Vrabac, Milutonović 5.
Sutjeska: Pavličević 15, Đurović, Kruščić 11, Ćalasan, Mugoša, Albijanić16, Spasojevioć 8, Čvorović, Žižić 2, Pavić 3, Vranješ 4, Šalić 2.
Partizan nije briljirao protiv Sutjeske, ali je odigrao koliko treba i zasluženo došao do druge pobede u šampionatu.
Važnu ulogu u timu Partizana, pored Aleksandra Cvetkovića, odigrao je Petar Aranitović, koji je zablistao u drugoj cetvrtini i bio nazaslužniji za seriju poena, kojom su crno-beli prvi put stekli osetniju prednost (31:24).
Levoruki bek nije ponovio sjajnu partiju iz Laktaša, ali je u drugoj četvrtini vezao 11 poena, od čega tri trojke, posle koje je tim Petra Božića zaigrao mnogo lakše.
Predvođen iskusnim Čedomirom Vitkovcem I Cvetkovićem, domaćin je u 24. minutu došao do maksimalne prednosti - 47:32.
Delovalo je da će lako rešiti pitanje pobednika, međutim, usledio je pad u igri i oscilacije, koje krase podmlađeni tim iz Humske ove sezone.
Iskoristila je to Sutjeska i početkom poslednje četvrtine prišla na minus pet (56:51), ali nije imala snage za preokret.
Vitkovac je trojkom prekinuo seriju Nikšićana, probudio se i Vanja Marinković, dok je sve nade gostiju „ubio” Cvetković sa dve trojke u finišu meča.
U narednom kolu Partizan za četiri dana gostuje Ciboni, dok Sutjeska dočekuje MZT.

FIFA 20. oktobra objavljuje 23 kandidata za Zlatnu loptu
CIRIH – Međunarodna fudbalska federacija saopštila je na svom sajtu da će 20. oktobra objaviti uži spisak od 23 kandidata za osvajanje trofeja Zlatna lopta za 2015. godinu.
Tu listu formiraće Fudbalski odbor FIFA i grupa stručnjaka iz francuskog magazina „Frans fudbal”.
Za kandidate će glasati kapiteni i selektori nacionalnih reprezentacija, kao i predstavnici medija, a imena trojice nominovanih pretendenata za prestižnu nagradu biće objavljena 30. novembra.
Svečanost dodele nagrade Zlatna lopta za najboljeg fudbalera sveta biće održana 11. januara 2016. u Cirihu.
Priznanje za 2014. godinu dobio je napadač Real Madrida Kristijano Ronaldo, u konkurenciji sa Lionelom Mesijem (Barselona) i Manuelom Nojerom (Bajern Minhen).
    </div>
    <div id="kolumna">
Država
Nekako sam uvek pojam države shvatao ozbiljno, možda je to moje romantično i institucionalno sećanje na nekadašnja vremena, ali država mi je pojam koji uvek gordo zvuči. I nije slučajno što naši političari često kažu kako niko nije jači od države. Upravo zato sam, kada se prvi put počelo govoriti o Islamskoj državi, pomislio da je to nekakva šala. Em država, em teroristička. Naplaćuje poreze, ima svoju valutu, ima svoj glavni grad Raku, ima sasvim pristojne dnevne prihode od prodaje ukradene nafte preko turske luke Džejhan – i pored postojeće odluke Saveta bezbednosti UN da je ta i takva prodaja zabranjena. Istina, cena po barelu je ispod 30 dolara, ali nema veze, to ionako najviše pogađa Ruse i njihovu ekonomiju.
Eto, takvu Islamsku državu punu godinu dana Amerikanci, Francuzi, Katar, Saudijska Arabija, Jordan i ostali bombarduju najmodernijim borbenim avionima i dronovima, uz pomoć svih mogućih satelitskih i avionskih sredstava izviđanja i identifikacije. I posle godinu dana takvog bombardovanja dođoše Rusi – i oni sada bombarduju ono što su Amerikanci prethodnih meseci žestoko bombardovali. Ispada da Rusi bombarduju ruševine od bombardovanja. A kad ono, to su celi kompleksi kampova za obuku terorista, čvorišta veze, magacini, hangari, bunkeri na nekoliko nivoa, komande, osmatračnice, rezervoari sa gorivom, depoi sa po 50 tenkova, artiljerijski položaji, radionice, fabrike minsko-eksplozivnih sredstava. Zapravo, sve ono čime raspolaže vojna sila neke države. U ovom slučaju terorističke. Pokojni Mladen Delić bi rekao: „Ljudi, je li to moguće!”
Stvarno, kako je to moguće? Kako je moguće da se ni jedan zapadni medij to ne zapita? Vojska Jugoslavije nije 1999. godine na Kosovu mogla da upali motor ni jednog jedinog tenka, a da odmah ne doleti bespilotna letelica, a za njom i lovci-bombarderi NATO-a. I sve to u uslovima bogate vegetacije i reljefa na Kosovu, koji je omogućavao vešto maskiranje. U Siriji snage Islamske države borave i u planinskim, ali još više u pustinjskim područjima, gde avijacija ima savršene uslove za gađanje. Dakle, kako je moguće da je Islamska država već godinu dana jača od Sjedinjenih Država? Ne po poštanskim markama, iako će kod filatelista poštanske marke Islamske države nesumnjivo biti na mnogo većoj ceni od poštanskih maraka SAD. Jer je i pošta u SAD državna, nije privatizovana.
Ruski avioni sada moraju da gađaju verovatno i poštu Islamske države, sve da bi očuvali vrednost poštanskih maraka SAD. I još ih pri tome američki mediji bezobrazno prozivaju što se uopšte i usuđuju da bombarduju ono što navodno i oni uspešno bombarduju već godinu dana, a na teritoriji Islamske države sve je ostalo celo i netaknuto. Čak i pošta. A nama su pošte rušili 1999. godine. Dakle, ekskluzivno pravo da se bombarduje imaju samo Ameri i pridružena im ekipa. To bi se zvalo bezgrešno začeće...
    </div>
    <div id="vesti">
Ogradio gradsko zemljište, pedeset stanova ostalo bez grejanja
Grejna sezona zvanično počinje sutra, ali ne i za stanare jednospratnica iz Ulice učitelja Dragutina Prokića i Aleksandra Bugarskog u Mirijevu. Od kraja prošlogodišnje sezone radijatori u pedesetak stanova u ovom naselju ne rade zbog kvara na priključku za podstanicu u Ulici učitelja Dragutina Prokića 5. Nadležni iz „Beogradskih elektrana” su, tvrde žitelji ovog kraja, konstatovali „poremećaj” još proletos, ali ga do danas nisu rešili jer vlasnik stana u Ulici učitelja Dragutina Prokića 9 ne dozvoljava nikome, pa ni ekipi iz „Elektrana”, ulazak u prostor koji je ogradio.
– Nesavesni komšija je deo gradskog zemljišta, od ulaza u zgradu do trotoara, a reč je o pet-šest metara prostora, uzurpirao tako što ga je ogradio i proglasio svojim dvorištem. Parče tog zemljišta je navodno betonirao takozvanim štampanim betonom, pa se priča da zbog toga ne dozvoljava majstorima da priđu i reše problem. Drski komšija se ponaša kao da ne zna da je uzurpirao gradsko zemljište kroz koje inače prolaze sve instalacije (vodovod, grejanje, telefoni, kablovska i toplovod). Zbog toga svi ispaštamo, a nemamo ni priliku da mu se obratimo jer niko ni ne zna kako se čovek zove – žale se stanari iz Aleksandra Bugarskog i Učitelja Dragutina Prokića.
Potrošači podsećaju da nema institucije u gradu kojoj se do sada nisu obratili.
– Predstavnici toplane u Mirijevu su nam rekli da su nemoćni jer ih komšija u više navrata nije pustio na posed. Ni od inspekcije nisu dobili podršku, a mi smo pisali gradonačelniku i ništa. Izgleda da nesavesnom stanaru niko ništa ne može, što je poražavajuće. Jedino što nam redovno stiže jeste račun za grejanje – kivni su žitelji ovog dela Mirijeva.
U „Beogradskim elektranama” priznaju da još od januara rade na otklanjanju curenja na priključku za podstanicu u Ulici učitelja Dragutina Prokića broj 5. Završetak radova biće okončan u najkraćem mogućem roku, uveravaju u ovom preduzeću, ali to prvenstveno, kako tvrde, zavisi od okončanja tendera i sklapanja ugovora sa izvođačem radova.
– Curenje toplovoda na priključku za podstanicu u Učitelja Dragutina Prokića 5, iz koje se toplotnom energijom snabdevaju stanari iz Ulice Aleksandra Bugarskog, konstatovan je krajem decembra prošle godine. Kvar bi još tada bio saniran da su svi stanari iz Ulice učitelja Dragutina Prokića dozvolili našoj službi da lociramesto na kojem je došlo do curenja.Sredinom aprila, po završetku grejne sezone, zatvorili smo toplovodni priključak za tu podstanicu. Uprkos svim naporima, nismo imali adekvatnu saradnju sa vlasnicima objekata iz Učitelja Dragutina Prokića, kroz čije bašte toplovod prolazi. Od tada smo u konstantnoj komunikaciji sa inspekcijom i vlasnicima objekata, ali kako vlasnik iz ove ulice na broju 9 i dalje ne daje saglasnost da se otkloni curenje locirano na toplovodu u njegovom dvorištu, morali smo da projektujemo nove trase toplovoda koji će biti priključen u podstanici u Ulici učitelja Dragutina Prokića 5 – poručuju iz „Elektrana”.
Otvaranje tendera za izvođača radova za novu trasu zakazano je za 20. oktobar, a najkasnije deset dana posle toga biće potpisan ugovor sa budućim izvođačem, otkrivaju u „Elektranama”.
– Radovi na novoj trasi toplovoda počeće odmah posle toga, a korisnicima iz Ulice Aleksandra Bugarskog biće umanjen račun za potrošnju, za period u kojem nije bilo isporuke toplotne energije – dodaju u „Elektranama”.
    </div>
    <div id="kultura">
Biblioteka se menja za novi vek
Subotica – Gradska biblioteka u Subotici svečanim programom od 12. oktobra obeležava 125 godina postojanja kao najstarija institucija kulture u gradu.
Od vremena kada je 1890. godine formirano Društvo za javnu biblioteku, današnja ustanova izrasla je u regionalnu i matičnu biblioteku sa 450.000 naslova, sa članstvom koje je utrostručeno u poslednjih pet godina, te oko 6.500 Subotičana otvori vrata biblioteke u potrazi za čitalačkim štivom. – To je u nivou statistike evropskih gradova od 100.000 stanovnika poput našeg – kaže direktor Dragan Rokvić.
Smeštena u centru grada, u objektu koji je i sam spomenik kulture, u Gradskoj biblioteci je već nekoliko godina prisutna svest da je neophodno osavremenjivati i odnos prema čitaocima, ali i uslove u kojima knjiga „stanuje”. – Neophodno je da biblioteku stvaranu na najboljim tekovinama 19. veka prevedemo u 21. vek. Mi smo na pragu trogodišnjeg projekta, koji će doneti temeljnu rekonstrukciju Gradske biblioteke – kaže direktor Rokvić.
Celokupan projekat rekonstrukcije oslanja se na finansijsku pomoć Mađarskog nacionalnog saveta, fondacije „Betlehem Gabor” iz Mađarske, te mađarske države. Rekonstrukcija Biblioteke trebalo bi da staje ukupno oko 450.000 evra, a za prvu fazu radova već je obezbeđeno 130.000 evra, odnosno 44 miliona forinti.
– Radovi počinju rekonstrukcijom osnovne infrastrukture u objektu, kao što je električna instalacija, grejanje, klimatizacija, protivpožarna zaštita. Paralelno sa tim, već naredne godine, s obzirom da zgrada nema uslova za širenje, dvorišni prostor će biti pretvoren u novi multimedijalni centar i čitaonicu. Sadašnja čitaonica na spratu prerašće u mesto za afirmisanje elitne kulture – navodi Rokvić.
U budućnosti celokupna komunikacija sa čitaocima odvijala bi se u prizemlju objekta, dok bi sprat bio predviđen za bibliotečke aktivnosti i stručne sadržaje. Namera je rukovodstva Biblioteke da se uporedo sa građevinskim preuređenjem ovog spomenika kulture, omogući elektronska komunikacija sa korisnicima, kroz naručivanje, ali i korišćenje knjiga. Preuređenjem će se lakše „pomiriti” potrebe korisnika, i činjenica da je Gradska biblioteka referentna ustanova koja obeležava stvaralaštvo izuzetnih autora poput Radomira Konstantinovića, Danila Kiša, Dežea Kostolanjija ili Balinta Vujkova. Ovde treba dodati da je do sada oko 100.000 naslova kulturne baština ovog kraja iz 19. i 20. veka digitalizovano, te da se privodi kraju i elektronska obrada celokupnog knjižnog fonda kao deo Kobis mreže Srbije.
Gradska biblioteka u Subotici jedina u porodici od 170 biblioteka Srbije svakodnevno komunicira sa korisnicima na tri jezika, srpskom, mađarskom i hrvatskom, i u njenom knjižnom fondu multijezičnost je jedna od najznačajnijih odrednica. Rokvić objašnjava kako biblioteka baštini fond koji je jedinstveni po tome što poseduje knjige i periodiku na hebrejskom, nemačkom, na ikavici, ijekavici, te na jezicima koji su ovde u upotrebi. – Zaokružujući naš regionalni identitet napravili smo novu tradiciju intenzivne saradnje sa sličnim ustanovama u Mađarskoj, Hrvatskoj i Bosni i Hercegovini, jer biblioteke ne mogu da opstanu same već samo u saradnji sa susedima. To je i neminovnost u situaciji presahlih lokalnih izvora finansiranja – navodi Rokvić.
Zajednička kulturna razmena subotičke i segedinske biblioteke proglašena je najboljim idejnim projektom u IPA programu EU prekogranične saradnje, a sada je u pripremi dokumentacija za novi saziv IPA projekata sa Hrvatskom. – Periodika iz Subotice može da se čita u segedinskoj „Šomođi” biblioteci, kao što u našoj postoji značajan fond knjiga na mađarskom jeziku, ali i na hrvatskom koje nam stižu kroz saradnju sa bibliotekama u Zagrebu i Osijeku – kaže direktor. Od Ministarstva kulture ove godine dobijeno je oko tri hiljade naslova.
-------------------------------------------------------------
Gosti iz regiona na proslavi
Svečana akademija povodom 125. godina postojanja Gradske biblioteke u Subotici održana je 12. oktobra a prisustvovali su joj Laslo Blašković, direktor Narodne biblioteke Srbije, Selimir Radulović, predsednik Matice Srpske iz Novog Sada, direktori univerzitetske biblioteke iz Segedine i nacionalne biblioteke iz Zagreba.
Na Svečanoj akademiji dodeljena je i nagrada za zavičajnu knjigu godine ostvarenju „Od života do života ka holokustu” , u izdanju Jevrejske opštine Subotice i novosadskog „Foruma” u knjizi su sakupljene biografije i svedočenja o izuzetnim jevrejskim porodicama i pojedincima koji su ostavili velikog traga na kulturni i javni život grada. Svečanost povodom jubileja Gradske biblioteke završena je u hotelu „Galerija” gde su bibliotekari zajedno sa učenicima Politehničke škole napravili veliki domino od knjiga, simbolično nazvan „Knjigotres” koji su potom srušili simbolično pokazujući kako knjiga prenosi svoj uticaj na svakoga koga dodirne.
    </div>
    <div id="vesti">
Kritikovali toplanu, završili u policiji
Niš – Dok se o drugim preduzećima koja se bave pružanjem usluga daljinskog grejanja u gradovima naše zemlje govori kako su se pripremala za novu grejnu sezonu koja počinje prekosutra, kad je reč o niškom, skoro svakog dana izbijaju nove afere. Najnovija je podnošenje krivičnih prijava protiv prof. dr Đokice Jovanovića i Saše Kostića, čelnika Udruženja skupština stanara, osnovanog zbog nezadovoljstva Nišlija enormno visokom cenom grejanja, načinom obračuna troškova isporuke toplotne energije, nezakonitim opterećenjima građana kroz račune i radom ovog komunalnog preduzeća i njegovog menadžmenta.
Krivične prijave protiv Kostića i Jovanovića podnela je Gradska toplana u Nišu i to zbog izjava datih medijima prethodnog leta i, kako je napisano, „zbog iznošenja neistinitih informacija”, čime je navodno „naneta šteta ugledu Gradske toplane u Nišu”. Direktor toplane Slobodan Maksimović potvrdio je ovu vest i rekao da je dao nalog pravnoj službi toplane da presluša izjave Kostića i Jovanovića i da, ako bude utvrđeno da postoje elementi za to, ova služba protiv njih dvojice podnese krivične prijave.
Saša Kostićbio je na informativnom razgovoru u policiji povodom krivične prijave i posle toga je rekao da je „saslušan zato što je jednoj televiziji izjavio da Gradska toplana preskupo naplaćuje usluge i da za intervencije na poziv građana, koje u stanovima ili privatnim kućama ne traju duže od desetak minuta, naplaćuje pun radni sat i cenu od 1.500 dinara”.
Protiv Đokice Jovanovića, koji je takođe bio na saslušanju, krivična prijava je podneta jer je rekao „da se novcem od građana koji Toplana naplaćuje za grejanje finansiraju političke stranke”. Jovanović je istakao da je u policiji bio po prijavi toplane, ali i većnika Miloša Banđura, što je ovaj demantovao, rekavši „da nije podneo prijavu protiv Jovanovića, već protiv NN lica u toplani, na osnovu Jovanovićevih izjava medijima”.
– Ovo je svojevrstan politički pritisak ne samo na mene, već i na celo Udruženje skupština stanara. To nas, međutim, neće ni uplašiti, niti će uticati na to da odustanemo od protesta i zahteva u vezi sa cenom grejanja u Nišu, ali i za smenu nesposobnog rukovodstva preduzeća i gradskog većnika Miloša Banđura, koji je sa menadžmentom toplane najviše doprineo ovakvom stanju. U policiji sam dopunio prijavu protiv sebe – rekao sam da se političke stranke i partije ne finansiraju samo od ovog gradskog preduzeća, već i iz celog javnog sektora u Nišu, a toplana je najeklatantniji primer: od 350 zaposlenih, desetine su novozaposleni radnici, i to u administraciji. U neposrednoj proizvodnji radi samo stotinak zaposlenih– rekao je Jovanović.
U Nišu je od početka godine nezapamćeno nezadovoljstvo korisnika usluga Gradske toplane zbog povećanja cene usred prethodne sezone, lošeg kvaliteta grejanja i „naduvavanja” računa. Formirano je Udruženje skupština i saveta stanara, koje ima više hiljada članova, a koje je organizovalo proteste pred sedištem toplane i Gradskom kućom.
Protesti Nišlija delimično su prihvaćeni – Gradsko veće je na zahtev članova udruženja smanjilo cenu varijabilnog, a odbilo zahtev toplane da se poveća fiksni deo za grejanje. U toplani su nezadovoljni takvom odlukom veća. Međutim, nezadovoljni su i građani, od kojih mnogi traže da se isključe sa toplovodne mreže.
    </div>
    <div id="kultura">
„Dama s kamelijama” mi je pokrenula osećanja
Lik indijske dvorske plesačice bajadere Nikije u velikom klasičnom baletu Ludviga Minkusa „Bajadera“ dočaraće nam slavna ruska balerina Svetlana Zaharova 26. oktobra u 20 časova u beogradskom Sava centru. U okviru uglednog festivala umetničke muzike 47. Bemusa, Zaharova će nastupiti sa zvezdama Boljšoj teatra Mihajlom Lobuhinom i Anom Tihomirovom, uz balet i orkestar Narodnog pozorišta u Beogradu, pod upravom maestra Alekseja Bogorada iz Boljšoj teatra.
Bez obzira na to što je primabalerina Boljšoja, Milanske skale, Tokio siti baleta i stalni gost Njujork Siti baleta, Metropolitena, Pariskog, Engleskog kraljevskog i Španskog kraljevskog baleta Svetlana Zaharova smatra da je njen najveći uspeh četvorogodišnja ćerkica Ana. Ponosna je što je donela na svet zajedno sa suprugom, čuvenim violinistom Vadimom Rjepinom. Ističe da je potrebno mnogo snage, rada i emocija da bi se stiglo do vrha, a da gradove koje posećuje uglavnom vidi iz automobila koji je prevozi do pozorišta. Najveći kritičar joj je njena majka, a voli da sarađuje sa kostimografima i da uvek ima neki drugačiji, samo njen detalj na kostimu u kom nastupa. Nakon završetka Akademije Vaganova nekoliko sezona je igrala u Marijinskom teatru, a potom prešla u Boljšoj i izvela sjajne klasične role. Svetlanin susret sa koreografom Nojmajerom otkrio je da ona vlada svim stilovima igre. Prvi inostrani ugovor je potpisala sa Pariskom operom pre deceniju i po. Od tada nastupa širom sveta. Dobila je najveća svetska priznanja u oblasti igre, između ostalog Državnu nagradu Rusije, izdvaja se i Benois de la dance priznanje koje joj je dodeljeno dvaput... Bila je politički angažovana 2006. kao članica Saveta za kulturu i umetnost predsednika Rusije, a od 2008. do 2012. bila je poslanik Državne dume.
Pitali smo je koliko vrhunski umetnici ako se politički angažuju mogu da doprinesu opštem dobru i čemu je ona najviše težila angažujući se u političkom životu.
Svetlana Zaharova je u razgovoru koji smo vodili elektronskim putem navela da ne želi da odgovori na ova pitanja.
Ipak, da naši čitaoci ne bi bili uskraćeni, u jednom od inostranih intervjua ruska balerina je svojevremeno ovako govorila na ovu temu:
„Kao član parlamenta mogla sam da proširujem vidike, jer je balet zatvoreni svet. U kontaktu sam tako sa onim što se dešava u Rusiji. A ako ljudi dođu kod mene sa svojim problemima trudim se da im pomognem”.
Razgovor sa Zaharovom počinjemo o baletu „Bajadera“ koji ima sve – i tešku igru, u 2. i 3. činu dramu, egzotiku, lirsku notu, a naša sagovornica pamti da su je baš zbog te predstave pozvali pre deceniju i po na scenu Pariske opere.
Još uvek se sećam kad je zazvonio telefon i kad sam čula da me pozivaju u Parisku operu. To što sam osetila u tom trenutku teško mi je da iskažem rečima. Osećaj je bio kao da sam dobila najvažniju nagradu u svom životu. Da budem iskrena, tada je bila velika retkost dobiti poziv od Pariske opere. Jedanaest godina posle smrti Rudolfa Nurejeva ja sam bila prva ruska balerina koju je to pozorište angažovalo. Imala sam svega dvadeset jednu godinu i u to vreme je „Bajadera” bila jedna od mojih omiljenih predstava. Tako da je to dvostruki uspeh, na sceni pariske Grand opere, u svojoj mladosti, igrala sam svoju omiljenu ulogu u „Bajaderi”.
Nakon Pariza nastupali ste na značajnim svetskim scenama, a pre osam godina vam je Milanska skala dala titulu primabalerine asoluta, koliko vam sve to znači?
– Igrati na najboljim svetskim scenama za mene znači da sam zanimljiva publici i svojim kolegama. Važno mi je da gostujem u različitim pozorištima, da odigram različite repertoare, da isprobavam nešto novo, otkrivam nove emocije i osvajam novu publiku.
Izjavili ste jednom prilikom da imate još mnogo toga da odigrate i pokažete, na šta ste konkretno mislili ?
– Sigurno sam imala u vidu da, osim klasičnog, mogu da odigram i savremeni balet. I da budem potpuno drugačija u tome. 
Saradnja sa koreografom Džonom Nojmajerom je bila presudna, on je pokazao da ste ultrasavremena balerina i da vladate svim stilovima. Da li je bilo teško to otkriti u sebi nakon godina posvećenosti klasici?
– Susret sa velikim maestrom Džonom Nojmajerom i rad na njegovom baletu „Dama s kamelijama“ dirnuli su moja najdublja i najjača osećanja. Tačka Margarite postala je jedna od najomiljenijih u mom repertoaru. To nije nov balet, režiran je 70-ih godina dvadesetog veka, ali posle premijere u Boljšom teatru, Džon je priznao da se oseća kao da se premijera odigrava upravo sada. Ove reči su mi veoma drage. Što se tiče budućih poslova, očekuje me novi solistički program koji se sastoji od tri čina. Premijera će se odigrati u maju u Italiji. Zatim planiram da ga izvedem na sceni Boljšoj teatra.
Vaš suprug Vadim Rjepin, violinista, dolazio je sa vama u Beograd i tada je rekao da je fasciniran baletom zahvaljujući vama i da kombinacija igre i muzike proširuje njegovu maštu. Da li ćete sa Vadimom sarađivati u nekom novom muzičko-plesnom projektu?
– Da. Moj suprug i ja smo pripremili iznenađenje za strastvene ljubitelje baleta i muzike (baletomane i melomane). Dve godine su prošle otkako je pripremljen program gde smo mi zajedno na sceni. On svira, a ja igram. Prvi put smo komad izveli na festivalu u Švajcarskoj, zatim na festivalima u Raveni i u Novosibirsku. Otvoreno govoreći, naš program ima veliki uspeh. Gde god da se pojavimo naš zajednički koncert koji se zove „Pas de deux (duet) na prstima i za prste“ izaziva veliko interesovanje kod publike, a sve karte se odmah rasprodaju.

Južni Sloveni su u Podunavlju još od neolita
Mario Alinei, profesor emeritus Univerziteta u Utrehtu (1926, Turin), u svojoj dugogodišnjoj karijeri objavio je preko 50 značajnih radova na temu evolutivne lingvistike. Kao dugogodišnji saradnik Srpske akademije nauka bio je i lični prijatelj akademika Pavla Ivića. Njegova teorija odavno je prihvaćena na univerzitetima u Holandiji, Italiji i Španiji. Kako sam Alinei kaže, „krajem devedesetih godina tri arheologa i tri lingviste, potpuno nezavisno jedan od drugog, postavili su nove teorije porekla indoevropskih naroda i jezika koje utvrđuju autohtonost i neprekinut kontinuitet od paleolita“.
Na osnovu komparativnih analiza arheologije, genetike i jezika, Alinei je došao do zaključka da su neolitske tehnološke inovacije u Podunavlju omogućile nagli demografski rast stanovništva, a tako i razvoj jezika i kulture.
Te inovacije Alinei smatra za najvažniji motivacioni pogon šireg razvoja jezika i postavlja svoju čuvenu tezu da se analogno razvoju paleolita, mezolita i neolita može postaviti model hronološkog datovanja jezika.
On naglašava da se, za razliku od zapadne Evrope, gde neolit počinje u drugom milenijumu p. n. e., jedino na Balkanu može pratiti kontinuitet stare evropske civilizacije preko telova već od 8. milenijuma p. n. e. Takođe navodi da su arheologija i savremena genetika potvrdile da je Balkan jedini evropski region gde su najstarija arheologija i genetika nesporno dokazane.
Na osnovu ovih saznanja Alinei postavlja tezu o autohtonosti  evropske civilizacije u Podunavlju, kao i o njenom neprekinutom kontinuitetu do danas. On oštro negira ideju o dolasku Južnih Slovena u 7. veku n. e. i tvrdi da za to apsolutno ne postoje ni arheološki ni istorijski dokazi. Tezom da se Južni Sloveni nalaze u Podunavlju još od paleolita, Alinei je praktično srušio zvaničnu indoevropsku teoriju.
Opisujući slovenski areal danas, on tvrdi da Sloveni još uvek geografski i etničko-jezički zauzimaju polovinu zapadne Evrope. Smatra da su Sloveni oduvek bili na tim prostorima, od dubokog paleolita.
Po njegovom i mišljenjima drugih lingvista, gde navodi i Jerneja Kopitara, Sloveni su zauzimali ogroman prostor – od Baltika, preko severne Italije sve do Male Azije, a narode kao što su Veneti, Tribali, Tračani, Pelasti, Frigi, Liki i Lidi smatra praslovenskim korpusom.
To je jedan od razloga zašto Alinei misli da je „potrebno raščistiti jednu od najapsurdnijih posledica tradicionalne istorijske hronologije, onu koja tvrdi da su Sloveni kasno stigli na istorijsku scenu Evrope i u isto vreme uspeli, sasvim neobjašnjivo, da zauzmu ogromne prostore na kojima i danas žive”. Jedini logičan zaključak može da bude da su upravo Južni Sloveni bili originalni pokretači nove zemljoradničke revolucije, zanata, umetnosti, religije, jezika i prvih urbanih kultura Evrope u Podunavlju.
Alinei smatra da je južnoslovenska grupa najstarija, tj. da „ne postoji nikakav severni slovenski jezik već su se zapadni i istočni slovenski jezici nezavisno razvili iz južnoslovenskih. Primogenost južnoslovenskih jezika nalazi u dokazima da oni lingvistički obuhvataju i istočne i zapadne, te tako predstavljaju zajednički imenitelj svih slovenskih jezika“.
Nasuprot ranijim teorijama o primogenosti germanskih naroda, Alinei decidirano kaže da su oni u stvari prihvatili tekovine neolitske kulture Balkana, pa tako i deo jezičke kulture Južnih Slovena, što je tvrdio i američki lingvista Moris Svadeš, rekavši da se grana germanskih jezika izdvojila iz slovenskih jezika.
Da bi ilustrovao svoju tezu o ranom paleolitskom nastanku jezika, kao i dokazao mogućnost datovanja jezika sinhrono sa arheologijom, Alinei je sačinio tri liste slovenskih reči iz perioda paleolita, mezolita i neolita koje praktično predstavljaju najstariji supstrat evropskih jezika.
Interesantno je da Alinei stavlja starolatinski, starogrčki i staroslovenski u istu hronološku ravan, naglašavajući da su svi oni pozajmljivali jedni od drugih.
U svom radu on žustro polemiše o prethodnim teorijama i kaže da su judeohrišćanska i pangermanska teorija neoprostivo zaustavile razvoj lingvistike, skrativši starost jezika na 5.000 godina, nasuprot antropološkim dokazima da je jezik verovatno stariji od 50.000 godina.
Za nas najvažniji i najinteresantniji deo njegovog rada jeste činjenica da je neolitske kulture Podunavlja opisao kao „prvobitnu jezičku orbitu Evrope“.
Za srpsku lingvistiku, arheologiju i istoriografiju ova teorija, kao i njeni naučni zastupnici, od ključnog je značaja jer su Podunavlje i Srbiju vratili u centar interesovanja i proučavanja naučnih krugova zapadne Evrope.
Konačno, teorija Marija Alineija, povezujući civilizacijski  kontinuitet od paleolita do danas, otvorila je put za nova istraživanja na polju srbistike – kako se srpski jezik više ne bi posmatrao kao izgubljen i utopljen u nekom imaginarnom prostoru i vremenu.
Filolog germanista, Oksford centar Beograd
    </div>
    <div id="ekonomija">
Zašto „knjaza” nema u Hrvatskoj
Pošto je prepustila lavovski deo maloprodaje, a onda dozvolila i da vlasnik „Agrokora” kupi tri velike prehrambene fabrike, Srbija, premijer, privrednici i potrošači mogu samo da jadikuju što u Hrvatskoj nema proizvoda iz Srbije i što je na policama trgovina u našoj zemlji sve više strane, a sve manje domaće robe, kaže za „Politiku” ekonomski analitičar Dragovan Milićević. Sa mesta državnog sekretara u Ministarstvu trgovine upravo on je pre nekoliko godina upozoravao da će preuzimanjem „Merkatora”, „Agrokor”, koji je dobio bezmalo 40 odsto tržišta maloprodaje u Srbiji, u ovdašnjim trgovinama, biti sve manje domaćih proizvoda, što već sada, dve godine kasnije, svaki potrošač može da primeti. Ako je tako u Srbiji, šta onda da se očekuje u prodavnicama u Hrvatskoj.
– Naš zakon o trgovini je takav da svu robu tretiramo jednako. I ne postoji obaveza reciprociteta. U Hrvatskoj je priča drugačija. Zadire u domen politike, ali i ekonomskog nacionalizma. U bilo kom većem marketu u Hrvatskoj možete videti samo nekoliko brendova iz Srbije, i to one koje su prihvatili, koji su deo poslovne politike trgovaca, kaže Milićević.
U vreme kada je „Agrokor” preuzimao „Merkator” u Srbiji, iz ove kompanije su odmah saopštili da se učešće domaćih proizvoda u njihovim radnjama neće menjati i da će biti isto onako kao što je do tada bilo u objektima „Idee”. Niko nije pomenuo da je taj odnos stvar poslovne politike trgovaca, jer Srbija nema propis koji reguliše koji bi procenat robe morao da bude domaće proizvodnje. I dok se kod nas u skladu sa trgovinskom politikom koju vodi Vlada Srbije ne pravi razlika između domaćeg i stranog kapitala i ne postoji propis kojim se favorizuju domaći u odnosu na uvozne proizvode, jer bi to znatno narušilo fer odnose u tržišnoj utakmici, u komšiluku je očigledno drugačije.
Zašto nema vode „knjaz Miloš“ u Hrvatskoj, ako se „jana„ i „jamnica” prodaju u Srbiji, pitao je i premijer Aleksandar Vučić prošle nedelje napominjući da je naša zemlja „potpuno otvorila tržište za hrvatske kompanije, i da bi bilo dobro da brendovi iz Srbije dobiju makar upola takve uslove na tržištu Hrvatske”.
– Kompanija „Moji brendovi” u okviru koje posluju četiri najveće srpske firme, a tri sa najpoznatijim proizvodima iz Srbije – „Knjaz Miloš”, „Imlek” i „Bambi”, pozdravljamo izjavu premijera. Pomenuo je naš brend „Knjaz Miloš” koji je star 205 godina. Budući da su mnoge generacije odrasle uz njega, nemoguće da on nije etabliran kako zaslužuje. U Hrvatskoj je gotovo nezastupljen, dok se u našim rafovima prodaju sve vode, pa i iz okolnih zemalja koji su pri tom i vlasnici najvećih trgovinskih lanaca – kaže Svetlana Glumac, direktor korporativnih i regulatornih poslova u kompaniji „Moji brendovi” i dodaje da se nada da će naporima vlada Srbije i Hrvatske, ali i dijalogom između komora i privrednika ovaj problem biti prevaziđen.
Prema podacima iz kompanije „Moji brendovi” u Hrvatskoj nema vode „knjaz Miloš”, „plazma” se ponegde može naći, dok je situacija u drugim zemljama u okolini potpuno drugačija.
Ekonomista Aleksandar Stevanović kaže da nije siguran da bi Hrvati baš potrčali da kupuju brend koji se zove „Knjaz Miloš”.
– Mislim da Hrvatska postavlja barijere, ali ne za našu robu, koliko za investiranje. Tu prave dosta problema, ali to je i politika njihove vlade. Oni sebi prave štetu time što na neki način, ne direktno, sprečavaju slobodnu trgovinu. Mi imamo drugačije stavove, manje smo opterećeni zemljom porekla nekog proizvoda i teško tu šta može da se promeni. Niti mi možemo postati veći ljubitelji domaćih brendova, mada kupujemo domaće vode, niti će u Hrvatskoj postati veće kosmopolite prema balkanskim susedima – kaže Stevanović.
On navodi da nije takva situacija u drugim zemljama u okruženju, pa je, na primer, Bosna i Hercegovina postala dominion Srbije, jer se naša roba tamo odlično prodaje. U Makedoniji takođe, odličan je plasman robe na Kosovu i Metohiji, pa i u Crnoj Gori.
– Teško da izjave premijera mogu nešto da promene. Naša zemlja nije ona koja može da uloži sto miliona evra i da širi popularnost Srbije u Hrvatskoj, pa da očekujemo da se nešto promeni. Ne treba zanemariti i to da ima dosta politike u ovim pričama. Sad su se setili u Hrvatskoj da je dobro da se prepucavaju sa Srbijom, pa je SDP uhvatio poslednji voz da stigne HDZ na izborima, koristeći njihovu retoriku, a premijer Vučić, kako nema nekog značajnijeg opozicionog rivala po broju glasača, može i da se prepucava s Hrvatskom i da dobije neke poene – navodi Stevanović.
U „Agrokoru” nisu bili previše raspoloženi za ovu priču. Osim izjave da četiri srpske kompanije iz njihovog portfolija izvezu iz Srbije robu u vrednosti tri puta većoj nego što je uvezeno artikala iz Hrvatske i da za to postoji službena dokumentacija, nisu imali ništa drugo da kažu. Valjda i zbog toga što su i veliki trgovinski lanac u Srbiji i što ne bi želeli da dobijaju negativan publicitet ovde za nešto što se dešava u Hrvatskoj.
Jelica Antelj

Poverenik traži izmene zakona o ulaganjima
Sve primedbe na Predlog zakona o ulaganjima biće pažljivo razmotrene na sednici parlamenta i biće uvaženi svi konstruktivni predlozi, rekao je, ministar privrede. Sve što bude suvislo, a da pri tom ne naruši najvažnije ciljeve zakona, biće ugrađeno u tekst. Ovim rečima juče je Željko Sertić ministar privrede odgovorio na zahtev Rodoljuba Šabića, poverenika za informacije od javnog značaja i zaštitu podataka o ličnosti, da bude promenjen deo zakona koji predviđa da o svim zahtevima za pristup informacijama u vezi sa ulaganjima odlučuje vlada.
Prema ovakvom predlogu građani do sadržine ugovora o investiciji, kada im državni organi uskrate podatke o svom poslovanju sa investitorima, neće moći da dođu uz pomoć poverenika, već će morati direktno da se obraćaju vladi, a ako im ona ne dostavi informaciju – moraće da vode upravni spor.
Sa ovom inicijativom i podnošenjem amandmana poverenik se obratio na adrese četiri odbora Narodne skupštine i zaštitniku građana.
Ocenjujući da Predlog zakona o ulaganjima, i u vezi sa slobodnim pristupom informacijama i u vezi sa zaštitom podataka o ličnosti, sadrži mnogobrojna rešenja koja su nedopustivo nejasna, konfuzna, kontradiktorna i neustavna, i čijim usvajanjem bi bio ozbiljno ugrožen postojeći i garantovani nivo prava. Poverenik Rodoljub Šabić je izjavio da od njega nije traženo mišljenje kao i da je tekst zakona video tek kada je objavljen na internet prezentaciji Narodne skupštine.
– Neshvatljivo je da, iako je reč o potpuno novom, ekskluzivnom rešenju, u obrazloženju Predloga zakona za njega nema nikakvog objašnjenja, samo je parafraziran član, pa je otvoreno pitanje – šta je zapravo razlog predlaganja ovog pravno i faktički krajnje kontroverznog rešenja? Odgovor koji se nameće je – namera da se uskrati mogućnost podnošenja žalbe povereniku budući da se prema odredbama člana 22. Zakona o slobodnom pristupu informacijama ona ne može podneti protiv rešenja vlade – ovako je Šabić na sajtu poverenika pokušao da objasni šta se krije iza namere zakonodavca.
Ministar Sertić je nedavno za „Politiku” rekao da se tokom javne rasprave čulo dosta komentara i primedbi, ali je zakon usklađen i iza njega stoje i Svetska banka, MMF i ostali važni partneri u reformama koje sprovodimo.
– Na podatke o ulaganjima primenjuju se odredbe zakona kojim se uređuju informacije od javnog značaja. Zakon ne predviđa nikakve tajne ugovore niti mogućnost donošenja diskrecionih odluka – odgovorio je Sertić na primedbe da bi ovim propisom moglo da bude „ozakonjeno” sklapanje tajnih ugovora.
Osnovna ideja u novom zakonu je da će od sada svaka lokalna samouprava formirati svoju „kancelariju za investicije”, kojom će upravljati savetnik za ulaganja. Za svako pojedinačno ulaganje biće formiran projektni tim koji će se starati da investitor dobije tačna obaveštenja o svim dokumentima koje mora da pribavi, a zatim i o tome da mu u obećanom roku budu izdate sve dozvole i odobrenja, kako ne bi bilo kašnjenja.
Investicije će po tome gde se realizuju biti podeljene na lokalne, regionalne, kao i na ulaganja od posebnog značaja, kojima će rukovoditi vlada preko nove razvojne agencije Srbije. To telo će zameniti Agenciju za strana ulaganja i promociju izvoza i Nacionalnu agenciju za regionalni razvoj, koje prestaju da postoje.
Niz kritika, koje je rana verzija nacrta pretrpela, a pre svih Transparentnost Srbija, uglavnom se odnosi na to što će najveća ulaganja i dalje moći da se dogovaraju netransparentno, što će novo telo – savet za ekonomski razvoj – odlučivati o državnoj pomoći investitorima, a nigde nije definisano kako će se njegovi članovi birati i po kojim će kriterijumima donositi odluke. Uz to propisane su vrlo male kazne za nepoštovanje rokova, rok za odgovor na žalbu investitora ne postoji, kao i nedefinisan odnos i nadležnosti novih i starih organa koji se bave investicijama. Kasniji nacrti zakona su uvažili neke od zamerki, dok su druge i dalje ostale, pa će se tek videti kakav će tekst konačno biti usvojen u Skupštini.
    </div>
    <div id="vesti">
Kako je Sirijac digao na noge srpske službe
„Dobar dan, pobegao sam sa porodicom iz Sirije, gde sam se borio na strani pobunjenika protiv režima predsednika Bašara el Asada. Nisam borac Islamske države (ID)”, pokazujući ožiljke iz borbe, rekao je nedavno jedan od izbeglica policajcu iz Srbije na granici sa Makedonijom.
Istog trenutka zavladala je uzbuna u policiji, a alarmirane su i ostale bezbednosne službe. Otisci prstiju ovog Sirijca hitno su poslati u međunarodne baze podataka o džihadistima, članovima ID ali i teroristima drugih organizacija. Dok je proveravan njegov identitet Sirijac je bio u prihvatnom centru u Preševu „pod prismotrom”.
Ubrzo je otklonjena svaka sumnja – pristigli podaci pokazali su da je migrant govorio istinu. Ispričao je da je iz Turske, preko Grčke i Makedonije došao u Srbiju, odakle se kasnije zaputio dalje ka EU.
Slučaj pomenutog Sirijca nije usamljen, više puta od početka godine na ovaj način uzbunjene su bezbednosne službe Srbije. Nebojša Stefanović, ministar unutrašnjih poslova nedavno je objasnio da među migrantima koji su prošli kroz našu zemlju, do sada nije bilo onih koji predstavljaju opasnost po bezbednost Srbije.
„Mi se trudimo da sve osobe identifikujemo. Za sada nismo imali borce Islamske države, ali smo evidentirali neke koji su učestvovali u ratnim sukobima. Oni su odložili oružje i rešili da napuste Siriju. Mi smo ih dokumentovali i potrudili se da znamo kada su ušli, a kada izašli iz naše zemlje”, naveo je Stefanović.
Ministar je dodao da je Srbija o tome upozorila partnerske službe u državama sa kojima sarađuje.
U svim ovim slučajevima, čiji je broj, prema rečima nadležnih ipak mali, Sirijci su sami po dolasku na granicu Srbije „prijavili” da su učestvovali u borbama pobunjenika protiv režima ove zemlje u kojoj godinama besni rat.
Procedura na terenu u ovakvim slučajevima je ustaljena, navodi „Politikin” sagovornik iz bezbednosnih struktura. Izbeglice ostavljaju otiske prstiju da bi se potvrdio njihov identitet, nakon čega se ti podaci upoređuju sa bazama terorista ID. Provera uglavnom ide brzo, a ukoliko potraje nekoliko sati, migranti to vreme provode u prihvatnom centru u Preševu. Izdaje im se potvrda o nameri da zatraže azil, što im daje pravo da u naredna 72 sata pokrenu azilnu proceduru ili napuste zemlju. Za sve to vreme, kao i tokom odlaska iz Srbije, uverava naš sagovornik, oni su pod kontrolom srpskih službi bezbednosti.
Srpska policija je, kako je „Politika” već objavila, prva i jedina na takozvanoj balkanskoj ruti kretanja migranata, koja obavlja njihovu pozitivnu selekciju, što u bezbednosnom smislu znači registraciju, odnosno daktiloskopiranje – uzimanje otisaka. MUP ima bazu podataka migranata, na osnovu koje je moguće utvrditi identitet svakoga od njih gde god da su na svom putu locirani. Ko će biti proveren, odnosno čiji će se otisci prstiju uzeti od na hiljade migranata koji svakodnevno ulaze u našu zemlju, odlučuju na terenu službe bezbednosti. Sumnjiv je svako ko ima dugačku bradu karakterističnu za radikalne islamiste, rane na telu, ožiljke, za koje se posumnja da su iz rata.
Po uzimanju otisaka, dokumentacija se šalje u matičnu zemlju, odakle je migrant rekao da dolazi i čeka se potvrda identiteta. Ukoliko nije iz te zemlje, otisci se šalju u druge države, potencijalno moguće zemlje porekla. Ako nije ni iz jedne od tih država, zahtev za identifikaciju se raspisuje svim zemljama na svetu.
U trenutku kada stigne potvrda identiteta, što vremenski zavisi od ažurnosti zemlje porekla, on se upoređuje sa bazom boraca Islamske države i „bezbednosno interesantnih osoba” i razmenjuje sa ostatkom svetskih policija. Ukoliko se ispostavi da se migrant nalazi na ovoj svojevrsnoj crnoj listi, što do sada nije bio slučaj, prema njemu se primenjuje poseban tretman u skladu sa procenama bezbednosnih službi.
Danijela Vukosavljević

Miškovićev knjigovođa tvrdi da nije bilo utaje poreza
Vesna Vojinović, zamenik direktora kompanije za knjigovodstvo „Kamastra” izjavila je na suđenju da vlasnik „Delte” Miroslav Mišković nikad nije tražio od nje da uradi nešto nezakonito u vezi sa dokapitalizacijom firme „Mera invest”. Ona je posvedočila da 2008. godine važeći zakoni nisu predviđali poresku obavezu posle unošenja akcija iz preduzeća „Mera investment fond” u firmu „Mera invest”.
Optužnica, podsećamo, tereti Miroslava Miškovića i njegovog sina Marka za utaju poreza, a zbog istog krivičnog dela optužena je i Jadranka Bardić, knjigovođa iz „Kamastre”.
– Naša kompanija uradila je sve po zakonu. Uknjižili smo dokapitalizaciju iz inostrane „Mere”. Unošenjem akcija nije ostvaren nikakav prihod, niti je bilo isplate – kazala je Vesna Vojinović.
Ona je objasnila da članovi 27, 40 i 71 Zakona o porezu na dobit regulišu kako nastaje kapitalna dobit i u kojim slučajevima se porez mora platiti. Dodala je da se 2010. godine Poreska uprava zainteresovala da otkrije odakle firmi „Mera invest” toliki novac. Sprovedena je kontrola ali nepravilnosti nisu utvrđene. Tri godine kasnije, poreska inspekcija utvrdila je da je poreza ipak bilo, i to pozivajući se na iste članove zakona na osnovu kojih je „Kamastra” utvrdila suprotno.
Vesna Vojinović je istakla da u svom dugogodišnjem iskustvu nikada nije videla da je Poreska uprava tretirala ovakvu situaciju kao kapitalnu dobit.
U nastavku jučerašnjeg suđenja u sudnici se, kao i prethodnog dana, vodila žestoka rasprava između tužioca i advokata, pošto je Vesna Vojinović rekla da je zakon napisan na 13 stranica, a priručnik za njegovu primenu na više od 500. Ona je navela da se „Kamastra” u nejasnim situacijama obraćala Ministarstvu finansija, kao i da je na slučaj preduzeća „Mera invest” primenjen stav koji je to ministarstvo zauzelo u sličnoj situaciji iz 2002. godine.
Tužilac Tamara Ristić pitala je svedokinju kako je tumačen odgovor ministarstva ako u tumačenju nije bilo pitanje, već samo odgovor. Branioci su više puta pokušavali da izdejstvuju zabranu ovog pitanja. Uz odobrenje sudije, svedokinja je rekla da se iz odgovora videlo da je primena tog slučaja na situaciju sa preduzećem „Mera invest” bila moguća. Ona je dodala da je ova firma platila porez kada je kasnije te akcije prodala „Nibens grupi”, jer je u tom slučaju postojala kapitalna dobit.
Odbrana je i juče napadala stav tužbe da je unos akcija smatran kapitalnom dobiti kao zamena za dug, s obzirom na razliku između nabavne i prodajne cene akcija.
– Nije tačno da je „Mera invest” nešto kupila. Ubismo se dokazujući da ništa nije plaćeno. U optužnici se navodi da je osnovana fiktivno radi prodaje akcija. Da li je ova firma bila fiktivna? – pitao je advokat Zdenko Tomanović, Miškovićev branilac. 
Svedokinja je na ovo pitanje odgovorila odrično.
    </div>
    <div id="vesti">
„Politika” i neprijateljsko preuzimanje
„Politika” se poslednjih dana nalazi na žestokom udaru još neidentifikovanog političko-finansijskog kartela jer se jasno usprotivila nameri tabloida „Kurir”, koji po drugi put pokušava da, pored ostalog, kupi i najstariji list na Balkanu.
„Kurirov” način kupovine nalik je „neprijateljskom preuzimanju”, a ne poslovnoj transakciji. Valjda po onoj istoj logici po kojoj žurnalizam u „Kuriru” više liči na „razbojništvo po peru” nego na novinarstvo – u duhu sto godina starog, ali besmrtnog poređenja „Politikinog” autora Jovana Dučića.
U kampanji koja je započela prostačkim SMS-om osnivača „Kurira” Raje Rodića, pravosnažno osuđenog na dve godine zatvora i šest godina zabrane obavljanja svih dužnosti u vezi sa raspolaganjem, upravljanjem i korišćenjem tuđe imovine, dominira teza da je „Politika” tobož na „budžetskim jaslama” i državnoj pomoći i da su zaposleni neka vrsta državnih činovnika koji plate dobijaju iz budžeta države Srbije.
Ništa nije dalje od istine. List „Politika” ne finansira se iz budžeta već se izdržava isključivo od sopstvenih prihoda i živi od svojih čitalaca. Ne zavisi ni od tajkuna ni od države jer od njih ne dobija pare. Od 2009. godine kompanija PNM, koja izdaje naš list, nije uzela nijedan kredit niti bilo kakvu pozajmicu. PNM uredno plaća poreze i izmiruje sve svoje obaveze prema dobavljačima, a „Politika” je ujedno i možda jedina medijska kuća u Srbiji koja godinama redovno i na vreme isplaćuje zarade i sva druga davanja zaposlenima. Od 2010. svake godine je pozitivna prema EBITDA (skraćenica koja u međunarodnom računovodstvu označava rezultat iz operativnog poslovanja). SID banka i Austrija banka dale su PNM-u najviši rejting za osiguranje poslovnih transakcija, kao jedinoj kući u Srbiji sa visokim rejtingom poslovanja.
Ljudi koji rade u „Politici” s ponosom govore o tradiciji našeg lista, ali je sasvim moguće da vlasnici „Kurira” misle da je istorija „Politike” suviše monotona jer više od 111 godina poslujemo pod samo jednim imenom. To mora da je jako dosadno za ljude koji ni sami više ne znaju koliko su firmi osnovali ili ugasili kako bi izbegli plaćanje poreza, radnika, dobavljača i ogromnih sudskih kazni.
„Politika” zato zahteva od istražnih organa da temeljno ispitaju poslovanje i naše kuće, ali i tih takozvanih šampiona medijskog preduzetništva koji su sami ugasili više medijskih preduzeća nego što je u Beogradu poslednjih decenija izlazilo novina. Budući da smo uvereni da Raja i njegova deca imaju kuraž za sitne spletke ali ne i sposobnost da sami preuzmu kompaniju poput „Politike”, smatramo da su državni organi dužni da objasne koji su politički i finansijski moćnici izabrali Rodiće za svoje podizvođače.
Jer ovde nije reč ni o biznisu, ni o slobodnom tržištu, već o kršenju čitavog niza zakona i propisa ove zemlje.

Protest na pravnom usmeravali i desni i levi
Posle višednevne blokade beogradskog Pravnog fakulteta, studenti i uprava su juče potpisali sporazum, čime je protest i zvanično okončan. Dekan prof. dr Sima Avramović u izjavi za naš list kaže da mu je žao što studenti prava od početka nisu prepoznali pokušaje različitih političkih opcija da njima manipulišu.
– Od početka štrajka bio je uočljiv uticaj ideoloških grupa, od ultralevih anarhista – marksista, do ultradesničara. Uvek su Pravni i Filozofski fakultet bili mesta na kojima su se oprobavali „mišići” različitih političkih opcija i meni je žao što to naši studenti nisu uvideli – kaže dekan Avramović.
Kako precizira, na tok događaja uticali su studenti sa Filozofskog fakulteta, koji su orkestrirali protest i usmeravali ga čas ovamo, čas onamo.
– Čak su i novinari prepoznali neke od njih sa ranijih protesta na drugim fakultetima. Oni su se i nama predstavljali kao studenti Filozofskog i objašnjavali da imaju prava da budu ovde jer je ovo zajednička studentska borba. Svi smo čuli kada su kolegama s Pravnog telefonom davali instrukcije šta treba da rade. Studenti prava su tek na kraju shvatili da moraju da se oslobode prisustva svojih kolega sa filozofije – kaže dekan.
Po njegovim rečima, klasičan primer manipulacije bile su i informacije koje su studenti plasirali o fizičkom obračunu dekana i studenata, čak su tvrdili da o tome imaju i video-zapise. Dekan Avramović priznaje da jeste bilo guranja kako bi se otvorio amfiteatar, ali da studente niko nije ni pipnuo, čak se na snimcima studenata vidi kako dekan smiruje situaciju, a ne da „nekog tuče stolicama po glavi”, kako su, pozivajući se na izjave nekih studenata, preneli pojedini mediji.
– Potpuno je neverovatno da iko može da poveruje da jedan čikica od 65 godina, i to sam, može da napadne grupu mladih studenata… Čak sam dobio i nadimak Švarceneger – kaže profesor Avramović, šaleći se na sopstveni račun.
Ovaj protest, čiji su glavni ciljevi bili da se izdejstvuje dodatni ispitni rok i niža cena boda za prenete ispite, nije podržao Studentski parlament, mada je stao uz deo studentskih zahteva. Akademci koji su sproveli blokadu fakulteta na pitanje ko je organizovao tu akciju, novinarima su objašnjavali da je reč o „samoorganizovanim studentima”. Ova formulacija prvi put je korišćena pre četiri godine, u vreme blokade nekoliko fakulteta u Beogradu, pre svega Filološkog i Filozofskog, tokom koje su studenti zahtevali besplatno studiranje za sve.
Iako su studenti tada negirali da imaju bilo kakve veze sa organizacijama poput „Marks 21” i „Anarho-sindikalna inicijativa”, upravo su na ovim sajtovima bili postavljeni studentski zahtevi, proglasi i obaveštenja o aktivnostima.
Blokade kao metod korišćene su i u narednim godinama, a i parole su bile identične: „Znanje nije roba” ili „Mi studiramo, oni profitiraju”. Na protestima su se kao lideri ustoličili studenti sa Filozofskog fakulteta i Univerziteta umetnosti, iako su svi u kontaktu sa novinarima insistirali na anonimnosti.
-----------------------------------------------------------------
Po receptima „Blokadne kuharice”
U vreme blokada fakulteta 2011. godine za naš list je iz Rektorata Beogradskog univerziteta obelodanjena i knjižica „Blokadna kuharica”, sa „receptima” kolega sa Sveučilišta u Zagrebu studentima drugih univerziteta o tome kako se blokiraju fakulteti.
Priručnik je objavio Centar za anarhističke studije, a sadrži detaljna uputstva kako se sprovodi i organizuje blokada, tu su i uputstva o organizovanju sekcija, redarske službe, kako da se organizuju odnosi s medijima… Inače, tokom minulih protesta na Pravnom, studenti su insistirali na anonimnosti i pred novinarima se „rotirali” u davanju izjava.
Kako je svojevremeno za naš list objašnjavao pi-ar BU Marjan Nikolić, oni ne žele da se iko isturi kao lider, kako bi se naglasila kolektivnost akcije i pokazalo da se zahtevi ne tiču pojedinca, već su od opšteg interesa. „Zato svaki put pred kamerama i u pregovorima imamo druge osobe jer žele da stvore utisak u javnosti da ih ima mnogo”, objasnio je Nikolić.
    </div>
    <div id="zdravlje">
Vakcinu protiv gripa izbegavaju i mnogi lekari
Širom Srbije započela je i vakcinacija protiv gripa – taman na vreme, budući da virus gripa još nije stigao. O značaju ovih vakcina poslednjih nedelja mnogo se govori i piše, ali pitanje je koliko će to dopreti do svesti onih za koje je vakcinacija od životne važnosti.
Dr Dragan Ilić, direktor Instituta za javno zdravlje „Batut”, zadovoljan što je 2014. gotovo sva naručena količina vakcina – oko 290.000 doza – i potrošena. Prethodnih godina često smo bacali neutrošene vakcine.
Za ovu sezonu je, po rečima direktora „Batuta”, naručeno 243.130 doza i vakcinacija je već počela u domovima zdravlja širom Srbije. Vakcina sadrži AH1N1 virus (stari znanac, pandemijski ili svinjski grip, sada je postao sezonski), soj AH3N2 i Be-virus.
– Bilo bi mnogo bolje da postoji veće interesovanje za vakcinu protiv gripa. Procena naših epidemiologa da nam je dovoljno 240.000 doza za one najugroženije: hronične bolesnike, starije od 65 godina, osobe koje rade u staračkim domovima i zdravstvenim i socijalnim ustanovama. Ne smemo da naručimo 400.000 doza i da ih bacimo – kaže za „Politiku” dr Ilić, koji je juče primio vakcinu, kao što to čini svake godine.
Dr Ilić podseća da je vakcinacija protiv gripa slobodan izbor građana, ali apeluje na sve kojima bi komplikacije gripa mogle ugroziti život da se vakcinišu, jer je to jedina efikasna zaštita. Iako stručnjaci slične apele ponavljaju svake godine, broj onih koji slušaju lekare i vakcinišu se ne povećava, a od gripa se umire. Samo tokom februara i marta ove godine od gripa su umrle 24 osobe, iako su nas epidemiolozi ubeđivali da se suočavamo sa blagom sezonom gripa. Na Infektivnoj klinici u Beogradu zbog gripa je umrla trudnica u petom mesecu trudnoće, a na Vojnomedicinskoj akademiji tridesetčetvorogodišnjak iz Užica. Niko od preminulih nije bio vakcinisan.
Dr Ilić kaže da građani nemaju razloga da vakcine kupuju u apotekama jer ih u dovoljnoj količini ima u domovima zdravlja. Nabavljene su od američkog proizvođača „Abot biolodžikal”, koji je pobedio na tenderu.
Infektolog, profesor dr Dragan Delić, koji svake godine primi vakcinu protiv gripa, pa je tako i ove godine svoje ime „stavio na spisak” i čeka vakcinaciju, kaže za „Politiku” da je veliki problem što se u Srbiji ne vakcinišu – lekari!
– Mi smo loš primer za građane. Iako znamo šta su infektivne bolesti i da mogu da dovedu do komplikacija, pa i do smrti, kao da ne shvatamo značaj vakcina. Ranije je vakcinu protiv gripa u Americi primalo više od 85 odsto lekara – ističe naš sagovornik.
Dr Delić kaže da je neprihvatljivo da u Srbiji i jedna osoba umre od gripa kada imamo efikasnu besplatnu vakcinu koja nema neželjene efekte.
– Ako neko dolazi u kontakt sa mnogo ljudi, a osim zdravstvenih radnika, tu su u svi zaposleni u javnim službama, na šalterima, u domovima – neodgovoran je ako se ne vakciniše protiv gripa. Ako se zarazim gripom, ja ću infekciju možda lako preboleti, ali ću najmanje na dve osobe preneti infekciju, Ako su to stari ljudi ili osobe koje imaju oslabljeni imunitet, one će imati tešku formu gripa, koja može imati i fatalan ishod – podseća dr Ilić.
----------------------------------
Kome se preporučuje vakcinisanje
Osobe sa hroničnim poremećajem plućnog i kardiovaskularnog sistema
Osobe sa metaboličkim poremećajem, uključujući dijabetes
Osobe sa poremećajem rada bubrega
Gojazne osobe
Osobe sa oslabljenim imunitetom
Osobe smeštene ili zaposlene u domovima za stare i ustanovama socijalne zaštite
Zaposleni u zdravstvu
Zaposleni u javnim službama
Stariji od 65 godina
Trudnice, u dogovoru sa svojim ginekologom
----------------------------------
Kubanska vakcina stiže do kraja meseca
Pitanje je dana kada će biti potpisan sporazum sa Kubom o isporuci vakcine za jednu vrstu odmaklog raka pluća. Iz Ministarstva zdravlja uveravaju da će te vakcine stići do kraja meseca. Obezbeđene su količine za tretman 30 pacijenata.
----------------------------------
MMR u domovima zdravlja
U domove zdravlja u ponedeljak su počele da pristižu prve količine MMR vakcina – kombinovane vakcine protiv malih boginja, zaušaka i rubeole. U Ministarstvu zdravlja kažu da je isporučeno 33.000 doza i da roditelji više nemaju razloga za zabrinutost da njihove bebe neće na vreme primiti ovu važnu zaštitu. Česte nestašice ove vakcine u pojedinim područjima ranijih godina, ali i kampanja protivnika vakcinacije, krivci zašto je u nekim okruzima, na primer u Niškom, ali i usred Beograda, svega 50 odsto dece vakcinisano.
    </div>
    <div id="vesti">
Vulin: Prihvatni centar u Preševu biće značajno poboljšan
PREŠEVO – Kroz Preševo je u toku dana prošlo 3.700 registrovanih migranata, izjavio je večeras ministar Aleksandar Vulin i najavio da će kapacitet prihvatnog centra u tom gradu biti značajno unapređen kako bi u njemu moglo da se smesti i do 1.000 ljudi.
Vulin je rekao da se očekuje da do jutra u Preševo dođe još 1.000 migranata iz Makedonije.
Prema njegovim rečima, do kraja nedelje u prihvatnom centru biće uspostavljene velike šatorske konstrukcije, završeni prilazi kako bi grad bio izolovan od priliva migranata, a kapacitet tvrdih prostorija biće značajno unapređen.
„Tako će ovde u svakom trenutku moći da spava više od 600 ljudi, a više od 1.000 ljudi moći da bude smešteno, pokriveno, bez straha od kiše i hladnoće”, rekao je Vulin.
On je dodao da očekuje da uskoro počne da radi i privremeni registracioni centar u Bujanovcu.
Vulin je precizirao da je danas kroz Preševo prošlo 3.700 registovanih ljudi, a da se očekuje da tokom noći iz Makedonije može stići još 1.000 migranata, ali da to ne predstavlja problem.
Dodao je i da je važno da objekti budu obezbeđeni tako da migranti ne budu na kiši.
    </div>
    <div id="politika">
Đurić: Sporno nametanje novih uslova Srbiji
BEOGRAD – Direktor Kancelarije za KiM Marko Đurić izjavio je večeras da nikada nije bilo sporno to da li će se u Poglavlju 35 razgovarati o rezultatima dijaloga Beograda i Prištine, ali da je sporno što se kroz to poglavlje nameću novi uslovi Srbiji.
„Sporno je što se nameću novi uslovi, ono o čemu se nikada nije razgovaralo u dijalogu, kroz Poglavlje 35 i time se uslovljava napredak Srbije ka EU”, rekao je Đurić za RTS.
On je ponovio da je su elementi o kojima se nikad nije razgovaralo, a koji su navedeni u nacrtu platforme Poglavlja 35 ukidanje privremenih organa, prestanak finansiranja srpskih institucija na KiM, kao i navodi da su građani koji prelaze administrativnu liniju sa KiM građani trećih zemalja.
„Šsta to znači, da su građani Kosova građani neke druge zemlje? Šsta je to ako ne teranje Srbije da indirektno prizna nezavisnost Kosova?”, ukazao je Đurić.
Govoreći o amandmanu Nemačke, on je objasnio da se od Srbije traži da ispuni sve te tačke.
„Imamo amandman da Srbija, ako ne ispuni sve te užasne tačke, neće moći, nakon otvaranja poglavlja 35, da otvori nijedno dalje poglavlje u evropskim integracijama, osim poglavlja 23 i 24. Time se direktno osporava proces naših evropskih integracija”, rekao je Đurić i dodao da je Srbija zbog toga veoma razočarana.
On je istakao i da se tu ne radi samo o „nasrtaju” na Srbiju kroz Poglavlje 35, već o pokušaju da nam se nametne članstvo Kosova u međunarodnim organizacijama, protiv čega se, kako je dodao, Srbija „lavovski bori”.
Đurić je naveo i da je briselski dijalog u ovom trenutku diskreditovan, jer tema kulturnog nasleđa i baštine nije pomenuta, a sada nam se, kako kaže, iza leđa nameće članstvo Kosova u UNESKO.
„Za Srbe na KiM skoro da nema važnijih pitanja od naših crkava i manastira, a o tome nećete da diskutujete o dijalogu, a ono što je za Srbiju najvažnije, Zajednica srpskih opština, to se ne sprovodi. To je diskreditovalo dijalog”, kazao je Đurić.
Komentarišući izjavu nemačkog ambasadra Aksela Ditmana da nema novih uslova za Srbiju, Đurić je rekao da može samo da upita „gde je i kada dogovoreno ovih nekoliko stvari iz platforme o Poglavlju 35”.
„To niko nikad nigde nije dogovorio da se Prištini preda jezero Gazivode, da se 5.000 ljudi koji rade u privremenim organima ostave bez posla, još manje da će naša ministarstva podsnositi izveštaje kosovskim ministarstvima, kao da smo mi njihova pokrajina, a ne oni naša”, rekao je Đurić.
Na pitanje o eventualnom raspisivanju vanrednih izbora, Đurić je rekao da će odluku o tome doneti premijer i dodao da je i u ovoj složenoj situaciji Vlada sa obe noge ostati na zemlji i nastaviti „da vuče napred”.
„Što se izbora tiče, ovih dana je bilo pritisaka na predsednika Vlade, iznutra i spolja, od različitih političkih subjekata, a koliko ja poznajem Aleksandra Vučića, to može samo da rezultira njegovim protivljenjem takvoj ideji, ali videćemo”, rekao je Đurić

Svađa Beograda i Berlina zbog poglavlja 35
Posle perioda u kome je Beograd izražavao poverenje u „nemačke prijatelje”, a Berlin uzvraćao pohvalama i priznanjem Beogradu zbog „spremnosti na kompromis u dijalogu sa Prištinom”, Srbija i Nemačka juče su potpuno suprotno tumačile rupu koja se otvorila na srpskom evroputu – Beograd kao novo uslovljavanje, a Berlin kao nešto na šta je Srbija odavno pristala.
Ovakav rasplet usledio je posle preksinoćnjeg neformalnog sastanka premijera Aleksandra Vučića i kosovskog premijera Ise Mustafe sa evropskom komesarkom Federikom Mogerini, nakon koga je srpska strana saopštila da Nemačka ima neprihvatljiv amandman na predlog platforme za pregovaračko poglavlje 35 kojim se od Beograda praktično traži priznanje kosovske nezavisnosti. Tako se, prema tumačenju naših zvaničnika, ispostavilo da je u Briselu Beograd sačekao novi nemački uslov, odnosno još lošiji dokument od platforme za pregovaračko poglavlje 35, koju je pre nekoliko dana srpski premijer okarakterisao kao „jezivi, grozni papir”.
Nemci su odmah demantovali da se može govoriti o nekim njihovim novim uslovima. Prema rečima ambasadora Nemačke u Beogradu Aksela Ditmana, njegova zemlja ne traži od Srbije priznanje Kosova kao uslov za otvaranje pregovaračkih poglavlja.
„Poznato je da se Nemačka unutar Evropske unije zalaže da, između ostalog, poglavlje 35 u pregovorima Srbije o članstvu u Evropskoj uniji bude otvoreno sada. Neosnovane su izjave da EU ili Nemačka od Srbije u tom kontekstu traži priznavanje Kosova. Nema dodatnih uslova”, kazao je Ditman za B92.
On je takođe precizirao da su u nacrtu za pregovaračko poglavlje 35, koji je zajednički pregovarački stav Evropske unije, formulisani međukoraci.
„Ti međukoraci se odnose na primenu sporazuma dogovorenih u političkom dijalogu sa Kosovom, što je potpuno u skladu sa dosadašnjim dokumentima EU i sporazumima sa Srbijom”, rekao je Ditman i podsetio da su u januaru 2014. godine EU i Srbija usaglasile pregovarački okvir koji je osnov za celokupni pregovarački proces Srbije sa Evropskom unijom.
„ U pregovaračkom okviru utvrđeno je da na kraju pristupnih pregovora treba da bude pravno obavezujući sporazum između Srbije i Kosova o sveobuhvatnoj normalizaciji njihovih odnosa. Daljih uslova nema ni Evropska unija ni Nemačka”, objasnio je Ditman.
U srpskom državnom vrhu, međutim, situaciju vide potpuno drugačije. Ministar policije Nebojša Stefanović ocenjuje da je reč o teškom izazovu i pritisku na Srbiju, te da i drugi treba da shvate da moraju da poštuju Srbiju da bi u Srbiji imali partnera.
Savetnik predsednika Srbije za spoljne poslove Ivan Mrkić podseća da je na ovakav razvoj događaja Tomislav Nikolić upozoravao još u decembru prošle godine, posle razgovora sa evropskim komesarom Johanesom Hanom, ali su ga mnogi zbog toga i kritikovali i demantovali. 
„Ispostavilo se da je predsednik otkrivajući detalje svog razgovora sa Hanom pravilno protumačio ono što je od njega čuo – da Srbija neće biti deo EU sve dok ne reši pitanje Kosova. Ali je posle tog njegovog istupa bilo mnogo zajedljivih komentara”, kaže Mrkić za „Politiku”.  
Posle izlaska u javnost sa detaljima svog razgovora sa Hanom, Nikolić je, da podsetimo, bio izložen najoštrijoj kritici od mnogih iz državnog vrha, zbog čega je morao da pojašnjava da mu Han nije rekao da će priznanje biti uslov koji će brzo biti ispostavljen Srbiji.
„Svi u javnosti govore da EU ne traži od nas priznavanje Kosova i Metohije, i tu su u pravu. Ja sam samo rekao – tražiće. Za ulazak u EU tražiće. Ja sam čuo i rekao sam. Bio je zvaničan razgovor, a gospodin Han za sve ovo vreme nije uputio demanti”, rekao je tada Nikolić.
Zbog ove svoje izjave Nikolić je došao i u sukob sa tadašnjim nemačkim ambasadorom Hajncom Vilhelmom koji je demantovao srpskog predsednika rekavši da priznanje nezavisnosti Kosova niko nije tražio od Srbije i da, „koliko zna, tako nešto nije rekao niti tražio ni evropski komesar Johanes Han”.
Vilhelm je tada rekao i da se od Srbije traži samo „puna normalizacija odnosa” sa Prištinom kao uslov za početak pregovora. Ali je dodao i da „u međunarodnom pravu ne postoje tačne norme koje definišu šta znači normalizacija”.
Srpski zvaničnici su inače bili puni optimizma posle potpisivanja četiri ključna sporazuma (o ZSO, energetici, telekomunikacijama i mostu na Ibru u Kosovskoj Mitrovici) u Briselu u avgustu ove godine. Kako je tada rekao Marko Đurić, direktor Kancelarije za KiM, rezultat te runde pregovora je 5:0 za Srbiju jer je, uz četiri potpisana sporazuma, peti „trijumf” podrška za otvaranje pregovaračkih poglavlja.
Izvesne reči ohrabrenja juče je uputio italijanski predsednik Mateo Renci koji je rekao da EU mora da se otvori prema Balkanu (Srbiji, Albaniji, Crnoj Gori) kao i da razmisli o Turskoj.
„Centar Evrope je njena periferija, srce Evrope je njena granica, karta Evrope ima veću važnost na svojim granicama”, rekao je Renci.

Da li ćemo na birališta zbog Kosova
Ukoliko Brisel ne bude znatno odstupio od sadašnjeg nacrta plana za poglavlje 35, o Kosovu, to bi mogao da bude dovoljan razlog za vanredne parlamentarne izbore, kažu sagovornici „Politike” iz krugova vlasti. Naravno, dodaju, ta odluka će najviše zavisiti od premijera Vučića. Naši izvori napominju da je ova vlast iskreno posvećena evropskim integracijama, ali da nije spremna na tolike ustupke koji se ovim nacrtom traže.
Aleksandar Vučić je praktično to i rekao juče u Jagodini. „Ja nemam pravo da menjam pravac Republike Srbije i neću to da radim. Ako budem video da se postavljaju nemogući uslovi, koje Srbija ne može da ispuni jer bi time morala da zgazi svoju zastavu, u tome neću da učestvujem i onda je vreme za izbore”, rekao je Vučić, a prenosi Tanjug. On je dodao da je podršku naroda dobio na politici evropskih integracija, da je Srbija marljivo i vredno radila, da očekuje zbog toga otvaranje pregovaračkih poglavlja do kraja godine i naglasio da on tu svoju politiku neće menjati.
Socijalisti su i dalje protiv vanrednih izbora, ali kao i uvek, što naglašava njihov lider Ivica Dačić, od njih ne zavisi, nego od Vučića. Dačić je juče na TV Vojvodina rekao da i nove okolnosti u vezi sa Kosovom nisu dovoljan razlog za izlazak na glasanje. Potpredsednik njegove stranke Predrag Marković je konkretniji, ocenjujući da to nije dobro i da „ne treba da se koristi svaki obrt u Briselu da bi se destabilizovala unutrašnjopolitička scena”.
„Sada nije vreme za izbore. I šta bi oni tačno, sem manifestacije jedinstva, doneli novo i bolje? Patriotsku retoriku umesto za izbore treba čuvati za razgovore sa moćnim silama, ne treba je trošiti na srpsko biračko telo, koje je, nadam se, u većini patriotsko. Patriotski treba pregovarati, a to nije stvar izbora, već pametne državne politike”, rekao je Marković za „Politiku”.
U danu kada je Izvršni savet Uneska odlučio da na dnevni red uvrsti predlog preporuke za prijem Kosova u članstvo te organizacije, i dok je premijer vagao da li treba da ide u Brisel na sastanak sa Isom Mustafom i Federikom Mogerini, južna srpska pokrajina je još jednom postala potencijalna izborna tema. Ovog puta, prilično neočekivano, zbog toga što je, gotovo do juče, zvanični Beograd isticao samo uspehe u briselskom procesu, a premijer Vučić je više puta potencirao odličnu saradnju i razumevanje sa „prijateljima” iz država zapadne Evrope.
Šta se to u međuvremenu dogodilo? Za razliku od zvaničnog stava šefa Delegacije EU u Srbiji Majkla Davenporta, koji je, u vezi sa nacrtom poglavlja 35, juče izjavio da „nije reč o pritiscima već o nastavku dijaloga”, izvori „Politike” u vrhu SNS-a tvrde da su se u poslednjih desetak dana pojačali pritisci na Vučića iz pojedinih zapadnih centara moći. Navodno, zbog težnje Vlade Srbije da ove godine budu otvorena prva pregovaračka poglavlja pokušavaju da privole Beograd da prihvati kosovsku nezavisnost. U tom cilju je smišljen i ovakav plan poglavlja o Kosovu, po principu „ako prođe – prođe”.
„Mi smo očekivali da će pre ili kasnije ti pritisci da budu sve izraženiji, ali nismo očekivali da će sada da potegnu to pitanje. Verovali smo da će to biti u toku pregovora sa EU, a ne na samom početku, i time smo bili iznenađeni”, ističe naš sagovornik, koji pretpostavlja da je do „ubrzanja” događaja došlo iz geopolitičkih razloga. Rusija je intervenisala u Siriji, što se mnogima na Zapadu ne sviđa, pa su se „setili” da Beograd nije uveo sankcije Moskvi i da bi konačno morao da se odluči kom će se jatu privoleti.
Geopolitiku spominje i politički analitičar Dragomir Anđelković, koji, kako kaže, kao stari evroskeptik misli da mi nikada nismo imali prijatelje u Briselu. Kako ocenjuje, zavaravali smo se da će zbog novog geopolitičkog konteksta promeniti odnos prema nama, da će postati mekši, da ćemo dobiti neke ustupke.
„Unutar EU ipak su bile dve struje – jedna koja se zalagala za nastavak integracija i koja je i prema nama imala blaži odnos, i ona koja je sve vreme bila protiv integracija i koja je sve vreme insistirala na Kosovu. Nemci, koji su tu bili negde između, jesu mnogo tražili, ali nisu baš ovoliko. Izgleda da su sada, i u kontekstu migrantske krize i u kontekstu novih ekonomskih problema, spremni da polako potpuno zatvore kapije Evrope. I onda je ovo zgodan izgovor – postaviš poglavlje 35 i zatvoriš vrata Evrope”, ocenjuje Anđelković.
    </div>
    <div id="vesti">
Amerika opet dotura oružje sirijskim pobunjenicima
Nakon što je propao njen program obuke umerenih sirijskih pobunjenika u inostranstvu i stvaranja većih borbenih formacija koje bi se po povratku u zemlju suočile s Islamskom državom (ID), Amerika je ponovo počela da direktno snabdeva postojeće ustaničke grupe u Siriji.
Oko 50 tona lakog naoružanja i municije padobranima je spušteno iz aviona u severnu Siriju, saopštio je Vašington. Tačna lokacija i grupe koje su dobile ratnu opremu nisu obelodanjeni. Prema dostupnim indicijama i izjavama pobunjenika, izgleda da je pomoć upućena članicama novog saveza sirijskih Arapa, Kurda i hrišćana, formiranog na severu Sirije, nedaleko od Rake, „prestonice” ID. Arapski borci iz redova te koalicije su, prenosi Rojters, naveli da im je iz Vašingtona poručeno kako je novo oružje namenjeno ofanzivi koju bi s Kurdima trebalo da povedu na Raku u narednih nekoliko nedelja.
Tim potezom Amerika bi preuzela inicijativu koju Rusija, zahvaljujući svojoj vojnoj intervenciji, trenutno ima u Siriji. Takođe bi pokušala da se opet ustoliči kao predvodnik međunarodne borbe protiv ID, što je titula koju sebi sada pripisuje Moskva, negirajući prigovore da se njeni avioni retko usredsređuju na položaje „kalifata” i da im je cilj da odbrane sirijskog predsednika Bašara el Asada od ostalih njegovih neprijatelja. Na ambasadu Rusije u Damasku juče su ispaljene dve granate, ali žrtava i povređenih nije bilo, dok je u Moskvi sprečen teroristički napad na sistem javnog prevoza, a među uhapšenima su, kako je objavljeno, i osobe koje je ID obučavao u Siriji.
Navalom na Raku snage koje podržava Amerika držale bi se podalje od dela Sirije u kojem trenutno ruska avijacija pomaže Asada, tako da bi njihov sukob bio izbegnut. Plan za operaciju oko Rake predviđa i, kako tvrde pobunjenici iz kurdsko-arapske koalicije, da se front ne pomera zapadno od Eufrata, kako se ne bi iritirala Turska, zabrinuta zbog eventualnog širenja Kurda duž njene južne granice i bodrenja ambicija pripadnika tog naroda u Turskoj na nezavisnost.
Osim lakog naoružanja i municije, Amerika je, prema izvorima „Njujork tajmsa”, opet počela da umerenim ustanicima u Siriji doprema i antitenkovske projektile. U Diviziji 13, pobunjeničkoj grupi koja je dobila te rakete, rekli su za američki list da su tražili i projektile za skidanje aviona s neba, ali da odgovor na to još čekaju. Ukoliko bi prihvatila taj zahtev, Amerika bi se izložila riziku da se njeno oružje uperi i protiv ruskih letelica.
U pojačano snabdevanje pojedinih militantnih grupa u Siriji mogla bi se upustiti i Saudijska Arabija. Na to barem sluti poruka koju je Rijad, nakon sastanka princa Muhameda bin Salmana i Vladimira Putina, poslao preko nezvaničnih kanala: da će nastaviti da podržava protivnike Asada. Ako bi to podrazumevalo da će Saudijci, kao što čine i Amerikanci i Rusi, dodatno opremati svoje favorite u Siriji, naročito nezgodno je što je Rijad, koliko je poznato, pomagao i islamističke grupe.
Na to da se sukob u Siriji sve više pretvara u takozvani rat preko posrednika, koji velike sile vode preko leđa male zemlje, upozorila je i Kina. „Ženmin žibao”, zvanično glasilo kineske Komunističke partije, objavio je komentar u kojem optužuje i Ameriku i Rusiju, s kojom Peking na međunarodnoj sceni često nastupa zajedno, da oživljavaju hladnoratovski rivalitet i koriste Siriju za diplomatsko i vojno nadmetanje.
U Siriji je za četiri i po godine rata život već izgubilo oko 250.000 osoba, dok su milioni napustili svoje domove. Na novo stradanje civila je pozvao i Abu Muhamed el Golani, vođa Nusra fronta, sirijskog ogranka Al Kaide. On je u audio-poruci postavljenoj na „Jutjub” zatražio od boraca da što više napadaju mesta u kojima žive alaviti, pripadnici Asadove verske grupe, iz koje potiče većina regruta u jedinicama koje su mu i dalje lojalne. Golani je na uništenje alavita pozvao, kako je rekao, iz odmazde za nediskriminatorno ubijanje sunita za koje su odgovorni Rusi i njihov novi krstaški pohod. Na prvi pogled, od podružnice Al Kaide se ništa drugo nije ni očekivalo. Ali, ovo je ipak novo zaoštravanje situacije, jer Nusra front je mesecima ranije nastojao da se prikaže kao autohtona sirijska organizacija, koja nije puka produžena ruka naredbodavaca iz inostranstva već želi nacionalno ujedinjenje, a Golani je obećavao bezbednost svim alavitima i ostalim manjinskim grupama.
Izuzev mecima i bombama, sirijski civili su na udaru i etničkog čišćenja. Prema izveštaju Amnesti internešenela, Kurdi su pretnjama – uključujući i onu da će prizvati američki vazdušne napade – ispraznili neka od mesta koja su zauzeli van svoje teritorije, većinski arapska, i potom ih sravnili s zemljom. Za etnički inženjering se sumnjiči i Asadov saveznik Iran, zbog plana o prekidu vatre i razmeni stanovništva između dva grada na severu, odnosno severozapadu Sirije. Nagađa se da Iran želi da uspostavi čisto šiitsko područje, koje bi bilo deo koridora između njegove teritorije i Teheranu bliskog Libana, preko Sirije.
Zbog pogoršavanja humanitarne situacije i dalje radikalizacije u Siriji zabrinuta je i Evropska unija. Ministri spoljnih poslova njenih članica su posle sastanka u Briselu zatražili od Rusije da prekine s bombardovanjem u Siriji. I Stafan de Mistura, izaslanik Ujedinjenih nacija za Siriju, procenio je, javlja Rojters, da je ruski ulazak u sukob već doveo do toga da je još 40.000 civila moralo da pobegne iz svojih kuća. Sirija se, prokomentarisao je De Mistura, približava otrovnoj kombinaciji Avganistana, Libije i Somalije.
Bez obzira na hitnost situacije, podele između Vašingtona i Moskve, kao i bliskoistočnih sila, toliko su duboke da se De Mistura muči sa svojim zaduženjem da zasnuje kontakt grupu za mirovne pregovore. Nesaglasje je vidno i u EU: u izjavama zvaničnika Španije, Francuske i Velike Britanije, datim nakon briselskog skupa, nema jedinstvenog stava o tome treba li pregovarati s Asadom, u kom svojstvu on može biti pripušten za pregovarački sto i koliko brzo bi morao napustiti vlast.

Lavrov: SAD odbile da prime Medvedeva i rusku delegaciju
MOSKVA – SAD su odbile da pošalju delegaciju u Moskvu na razgovore o sirijskom konfliktu a potom su odbile da u Vašington prime rusku delegaciju na čelu s premijerom Dmitrijem Medvedovom, izjavio je danas šef ruske diplomatije.
Ruski predsednik Vladimir Putin predložio je sastanak u Moskvi visokih političkih i vojnih predstavnika SAD i Rusije. Potom je predložio američkoj administraciji da u SAD pošalje rusku delegaciju na čelu s Medvedevom.
„SAD su odgovorile da neće moći da pošalju delegaciju u Moskvu niti da prime rusku delegaciju u Vašingtonu”, rekao je Lavrov obraćujući se poslanicima u ruskom parlamentu.
Visoki vojni zvaničnici dve zemlje o Siriji razgovoraju na video konferencijama. SAD i Rusija su imale dva takva sastanka od početka ruske vojne intervencije u Siriji započete 30. septembra.
Američki ministar odbrane Ešton Karter izjavio je da će obe zemlje imati danas treću video konferenciju.
Ti sastanci se organizuju kako ne bi došlo do incidenata na sirijskom nebu, pošto SAD predvodi međunarodnu koaliciju koja više od godina dana gađa položaje Islamske države kao i Rusija.
Ruski predsednik Vladimir Putin oštro je juče kritikovao nedostatak saradnje SAD u sirijskom konfliktu, navodeći da Vašington nikada ne odgovora na pitanja Rusije o metama koje treba da se gađaju u Siriji.
Lavrov je rekao da je Putin obavestio američkog kolegu Baraka Obamu koje će mete biti gađane u Siriji, na sastanku u Njujorku, 28. septembra, dva dana pre početka ruske intervencije.

Merkelova ne bi zbrinula izbeglice u svom domu
Frankfurt, Hajdelberg – Uprkos tome što sve srčanije brani svoju politiku „otvorenih vrata” Nemačke prema izbeglicama, nemačka kancelarka Angela Merkel zasad ne bi mogla da zamisli da vrata svog doma otvori za izbeglice.
„Iako imam veliko poštovanje prema ljudima koji su to uradili, ja ne mogu da zamislim da sada to uradim”, rekla je ona u opširnom intervjuu za najtiražniji nemački dnevni list „Bild”, dodajući da razume strahovanja građana zbog rekordnog talasa izbeglica, ali da njen posao nije da „širi zabrinutost, već da radi na iznalaženju rešenja za probleme”. „Za mene je, međutim, deo osnovne humanosti naše zemlje da izbeglice prihvatimo na prijateljski način, kao što bismo uradili i sa svim drugim ljudskim bićima.”
Na pitanje o sve glasnijim kritikama unutar njene Hrišćansko-demokratske unije i padu rejtinga, Merkelova je rekla da je „čvrsto uverena” da ima podršku partije i da ankete za nju ne predstavljaju „merilo”.
„Za mene je merilo to što kao kancelarka imam zadatak: da rešim problem. I ja sam sasvim i u potpunosti koncentrisana na to”, rekla je kancelarka, dodajući da niko ne mora da brine da će zbog izbeglica izgubiti nešto od kvaliteta zdravstvene nege ili da će biti uveden neki novi porez.
Što se tiče strahova o uticaju muslimana na nemačku kulturu, ona je rekla da je na izbeglicama da poštuju zakone Nemačke i da Nemačka ne treba da se prilagođava njima.
„Niko ne mora da se plaši tako nečega. Nemačka jeste i ostaće – ustav, socijalna tržišna ekonomija, religijske slobode i sloboda mišljenja. Ljudima koji dolaze kod nas ćemo od prvog dana staviti do znanja da postoje zakoni i pravila suživota kojih se moraju držati. Samo tako Nemačka može da bude mesto gde će oni biti zaštićeni”, rekla je Merkelova, dodajući da pridošlice moraju da „prihvate da u Nemačkoj muškarci i žene imaju ista prava”. „Oni će videti da ovde javna administracija ne funkcioniše tako da možete da podmitite nekoga kako biste postigli željeni rezultat. Uverena sam da će većina ljudi poštovati sve to i brzo naučiti da to vrednuje.”
Kako bi izašla na kraj sa izbegličkim talasom, dodala je Merkelova, Nemačka će morati brzo da deportuje tražioce azila koji su pobegli od siromaštva, a ne rata, misleći pri tom, pre svega, na državljane zemalja zapadnog Balkana koji su tražili azil u Nemačkoj.

Mediji „rešetaju” biografiju ministarke odbrane
Frankfurt, Hajdelberg – Samo dve nedelje pošto je morala da ubeđuje javnost da pri pisanju doktorske disertacije nije prepisivala tuđe naučne radove bez citiranja, mediji su naterali nemačku ministarku odbrane Ursulu fon der Lajen da se opet pravda i dokazuje da nije lažirala detalje koje je navela u svojoj radnoj biografiji.
U nedeljnom izdanju konzervativnog dnevnika „Velt” ona je optužena da nije tačno navela delove svoje zvanične biografije, u kojoj stoji da je u dva navrata radila na elitnom američkom univerzitetu Stenford. „Velt am zontag” citira portparolku ovog kalifornijskog univerziteta, koja ističe da ministarka nikad nije registrovana ni na programu ovog univerziteta, koji bi mogao da bude dokazan nekom vrstom sertifikata.
„Oni detalji o univerzitetu, koji su navedeni u njenoj biografiji, bez sertifikata koji potvrđuje njihovu istinitost mogu da predstavljaju zloupotrebu Stenfordovog imena”, rekla je portparolka i dodala da ni dokazi ni sertifikati o njenom radu na ovom univerzitetu „nisu dostupni”.
U zvaničnoj biografiji Fon der Lajenove, koja je po struci lekar, navedeno je da je 1993. na Stenfordu bila „gostujući slušalac” univerzitetske poslovne škole, a da je 1995. „boravila” u administraciji njihove bolnice „Stenfordske zdravstvene usluge”.
I dok sa Stenforda tvrde da ne postoji evidencija da je ministarka na ovom univerzitetu ostvarila određene akademske poene, ona je preko svog portparola poručila da su „informacije u njenoj zvaničnoj biografiji tačne”.
Kao dokaz za to ona je nemačkim medijima poslala kopiju potvrde o njenom angažovanju u menadžmentu bolnice u Stenfordu, koju je potpisala tadašnja pomoćnica direktora ove univerzitetske bolnice Keti Van Kamp.
Međutim, i u kopiji potvrde koju je medijima dostavila ministarka nalazi se interesantan detalj, jer u njoj se potvrđuje da je „dr Roze fon der Lajen” radila za bolnicu šest meseci na analizi tržišta i studiji izvodljivosti. Odgovor na pitanje kako je Ursula postala Roze leži očigledno u detaljima iz njenog detinjstva, kada je imala nadimak Rozi, što je kasnije koristila na studijama u Londonu kada je upotrebljavala pseudonim Rouz Ladson. Ipak, sve to dovodi u pitanje verodostojnost ove potvrde.
U svakom slučaju, ovo je još jedan jak politički pritisak na blisku saradnicu kancelarke Angele Merkel i funkcionerku njene Hrišćansko-demokratske unije (CDU), koja je čak važila za najjaču Merkelinu unutarstranačku konkurentkinju za kancelarskog kandidata. Javnost očekuje i odgovor na pitanja o tome da li je Ursula fon der Lajen zaista plagirala svoj doktorat iz oblasti ginekologije, stečen pre 25 godina na hanoverskom medicinskom fakultetu.
Ova afera, koju je otkrio politički magazin „Špigl”, zasnovana je na analizama sajta „Vroniplag viki”, koji se od marta 2011. bavi pitanjem prepisanih doktorata u Nemačkoj. Prema analizi stručnjaka ovog sajta, plagiranje čini 43,5 odsto celog teksta disertacije ministarke.
Suočena sa ovim optužbama, ministarka je od hanoverskog medicinskog fakulteta tražila da nezavisna komisija proceni njenu disertaciju. Ukoliko komisija bude utvrdila da je prepisivala, njena politička sudbina biće u rukama Merkelove, koja se dosad nije nijednog trenutka trudila da iz partijskih ili nekih drugih političkih razloga zaštiti svoje partijske kolege kada je u pitanju akademska prevara.
Tako je pre dve godine sa političke scene nestala tadašnja ministarka prosvete Anete Šavan, za koju je Univerzitet u Diseldorfu dokazao da je „sistemski i namerno” prepisala delove doktorske teze. Oduzeta joj je doktorska titula i ostala je bez funkcija u vladi i u CDU, baš kao i što se to 2011. dogodilo tadašnjem ministru odbrane Karl-Teodoru cu Gutenbergu, iako je bio politička zvezda u usponu i verovatni naslednik Merkelove na čelu CDU.
Minulih godina je u Nemačkoj nemali broj političara iz različitih partija ostao bez doktorske titule i političke karijere kada je utvrđeno da su plagirali deo disertacija.
    </div>
  </body>
 </text>
</TEI>