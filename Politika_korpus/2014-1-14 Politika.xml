<TEI version="3.3.0" xmlns="http://www.tei-c.org/ns/1.0">
 <teiHeader>
  <fileDesc>
   <titleStmt>
    <title>The shortest TEI Document Imaginable</title>
   </titleStmt>
   <publicationStmt>
    <p>First published as part of TEI P2, this is the P5
         version using a namespace.</p>
   </publicationStmt>
   <sourceDesc>
    <p>No source: this is an original work.</p>
   </sourceDesc>
  </fileDesc>
 </teiHeader>
 <text>
  <body>
Uručena nagrada Anđelku Vasiljeviću
Anđelku Vasiljeviću, foto-reporteru „Politike”, i fotografu Pavlu Ranđeloviću – pobednicima Međunarodnog foto-konkursa „Đorđo Vukoje” – juče su uručena priznanja koja se sastoje od plakete i novčanog iznosa.
(Fotografije koje su načinili Vasiljević i Ranđelović žiri je proglasio najboljim među 109 radova 79 autora iz Srbije, BiH, Crne Gore i Bugarske.
Tema konkursa koji je organizovala Izdavačka kuća „Srpska reč”, u znak sećanja na foto-reportera istoimenog lista Đorđa Vukoja (1949–2013), bila je „Srbija danas”. Članovi žirija – Sava Starčević, Aleksandar Čotrić, Nemanja Starović i Zoran Spalajković – istakli su da su pobednički radovi najpotpunije odgovorili na temu u pogledu sadržaja, poruka i simbolike.
Selektori su dodelili i diplome Vukici Mikači, Jasmini Malešević, Idi Softić, Mariji Miladinović i Milanu Nikiću.
Vasiljevićeva fotografija „Crvena jabuka” nastala je u aprilu prošle godine, za vreme dežurstva po beogradskim ulicama sa kolegom novinarom Dejanom Aleksićem.
– Osmeh deteta, u kombinaciji sa crvenom bojom koja je simbol radosti, odisao je optimizmom i morao sam da ga ovekovečim – rekao je Anđelko Vasiljević.
D. B.

Film „Montevideo, vidimo se” oduševio Srbe
GRAČANICA – U Domu kulture u Gračanici danas je prikazan film reditelja Dragana Bjelogrlića „Montevideo, vidimo se”, koji je izazvao ogromno interesovane Srba iz tog dela Kosova i Meothije.
Uz Bjelogrlica i deo glumačkog anasambla, početku projekcije, koja je dva puta prikazana, prisustvovao je premijer i ministar unutrašnjih poslova Ivica Dačić.
Dačić i Bjelogrlić, kao i glumci Viktor Savić, Petar Strugar i Miloš Biković su u Manastiru Gračanica razgovarali sa sveštenstvom i lokalnim Srbima.
Bjelogrlić i Dačić su potom u izajvi novinarima izrazili zadovljstvo što Srbi u Gračanici premijerno mogu da vide to filmsko delo.
Dačić je zahvalio autoru filma i delu glumačke ekipe koja je došla na Kosovo, istakavši da je on danas u njihovoj pratnji.
Premijer smatra da prikazivanje tog filma ima simboličan karakter i da je veoma važno da se na kulutrnom polju jača saradna.
Prema njegovim rečima, veliki broj ljudi koji je prisustvovao filmu i emocije koje su pokazali oslikavaju da je to veoma važan deo kulturnog života Srba.
Bjelogrlić je podsetio da je pre tri godine njegov film „Montevideo, Bog te video”, premijeru imao u Zvečanu, takođe, zahvaljujući Dačiću.
On je dodao i da je to bio prvi srpski film koji je u svet krenuo sa Kosova i potom dostigao veliki uspeh, izrazivši uverenje da će tako biti i sa njegovim novim ostvarenjem.
Bjelogrlić je rekao i da je veoma ponosan što je sa svojim kolegama danas u Manastiru Gračanica i da se nada da će i oni svoje buduće filmove, takođe, prvo prikazivati na Kosovu.
U Gračanici je zbog dolaska velikog broja građana i posete Dačića i Vulina pojačano prisustvo policije.
Prikazivanje filma organizovala je opština Gračanica i Kancelarija za KiM povodom proslave Nove godine po Julijanskom kalendaru.
Beogradska premijera biće održna sutra u Sava centru.

Novogodišnji operski gala koncert u Narodnom pozorištu
Tradicionalni novogodišnji operski gala koncert priređen je na Velikoj sceni Narodnog pozorišta.
Gosti koncerta bili su Đuzepe Altomare iz Italije i Miljenko Đuran iz Hrvatske. Dirigovali su Đorđe Pavlović, Ana Zorana Brajović, Đorđe Stanković, Vesna Šouc i Vojkan Borisavljević.
Reditelji su Ivana Dragutinović-Maričić, Ana Grigorović i  Aleksandar Nikolić. Scenografiju je osmislila Nevenka Vidak, a za kostimografiju se pobrinula  Katarina Grčić.
Mnogobrojna publika uživala je slušajući arije i duete iz poznatih opera Verdija, Bizea, Borodina, Pučinija, Musorgskog, Štrausa… Na programu su bile i Rahmanjinova „Ne poj, krasavica”, Babićeva „Šašava pesma”, „Valcer cveća” iz baleta „Krcko Oraščić” Petra Iljiča Čajkovskog... Osim solista, Orkestra, Hora i Opere, učestvovao je i Balet nacionalnog teatra. Ovaj novogodišnji koncert održava se od 1995. godine.
A. K.

Biseri ciganske i mađarske muzike
Jedinstveno muzičko uživanje za publiku u Kolarčevoj zadužbini priredio je čuveni romski violinista mađarskog porekla Robi Lakatoš, sa „Gudačima svetog Đorđa”. Kao gosti na sceni bili su članovi „Đaz” benda iz Subotice. To je ujedno bio i novogodišnji koncert, povodom dočeka 2014. godine po julijanskom kalendaru.
Za Lakatoša, koji važi za virtuoza na violini, ovo je bilo peto gostovanje u našoj prestonici. On je  jedan od retkih muzičara koji prkosi standardnoj definiciji violiniste i umetnika. Njega nazivaju „Violinista đavo”, virtuozom klasične muzike, džez improvizatorom, aranžerom i kompozitorom, a prema oceni muzičkih znalaca u stvari sve navedeno je u jednom. On je posebna vrsta univerzalnog muzičara koji se retko sreće u našem vremenskom okviru.
– Repertoar je skrojen prema meri Beograđana, koji cene i poznaju cigansku muziku – potvrdio je Ljubomir Milanović, direktor „Gudača svetog Đorđa”.
Tako su se na programu našli biseri mađarske i ciganske muzike, temperamentna narodna muzika u duhu praznika, ali i muzika iz filmova „Šindlerova lista” i „Violinista na krovu” u aranžmanima Robija Lakatoša, kao i kompozicija „Tužna je nedelja” u aranžmanu cimbaliste „Đaz” benda Mišela Kurine i Radovana Marića.
A. K.

Partizan nastavlja normalno da radi
Dan posle hapšenja predsednika Fudbalskog kluba Partizan Dragana Đurića najuže rukovodstvo šestostrukog uzastopnog šampiona tvrdi da „crno-beli” nastavljaju normalno da funkcionišu, da odsustvo prvog čoveka neće uticati na dalji rad i da postupak koji se vodi nema nikakve veze sa klubom. Nakon sastanka sekretarijata kluba na vanrednoj konferenciji za medije bili su prisutni: potpredsednici Mile Jovičić, Ratimir Babić i Duško Jovanović, generalni sekretar Darko Grubor i sportski direktor Albert Nađ.
– Razgovarali smo o događaju koji nam nije mio, ali koji je potpuno odvojen od Partizana. Svakako da nas ovako nešto ne raduje, ali on se tiče Đurićevih privatnih kompanija i privatnog biznisa. Bez obzira na to svaki segment Fudbalskog kluba Partizan radi punim kapacitetima i obavlja svoje obaveze. Nemamo mnogo dodirnih tačaka sa „Zekstrom” ili da budem precizniji nemamo ih uopšte. Poštujemo ono što je Đurić uradio za Partizan i tako će biti i ubuduće. Verujemo da će imati korektan i pravedan postupak u kojem će moći da iznese svoje argumente i da će dokazati da je radio kako treba – izjavio je potpredsednik Mile Jovičić.
On je rekao da je Đuriću produžen pritvor do mesec dana, kao i data mogućnost da se brani sa slobode ukoliko plati kauciju od dva miliona evra i dodao:
– U ovom trenutku ne postoji nijedan razlog da imenujemo vršioca dužnosti. O svemu ćemo razgovarati sa predsednikom kada nam to okolnosti dozvole. Radimo normalno, bez obzira na odsustvo Đurića. Zaokupljeni smo redovnim poslovima i obavezama, kao što su prelazni rok, pripreme… I sa Đurićem i bez njega suočavamo se sa istim problemima, koji su svakodnevno prisutni i radimo normalno.
Na pitanje da li će biti vanredne ili izborne Skupštine kluba, Mile Jovičić je odgovorio:
– Nema potrebe da se saziva bilo kakva Skupština, osim redovne godišnje. Ona će se održati u planiranom terminu i na njoj ćemo razmatrati poslovanje kluba u 2013. godini i plan za 2014.
Na kraju on je kategorički odbio mogućnost da Partizan plati kauciju, jer se radi o privatnim firmama i poslovima sa kojima „crno-beli” nemaju ništa.
Podsetimo, prema Statutu kluba, u slučaju sprečenosti ili dužeg odsustvovanja prvog čoveka zamenjuje ga potpredsednik kojeg on odredi ili ako ovaj to ne učini menjaće ga najstariji potpredsednik (Ratimir Babić).
Đ. Smiljanić

Jankovićeva, Jovanovski i Lajović u drugom kolu AO
MELBURN – Srpski teniseri Jelena Janković i Dušan Lajović plasirali su se u drugo kolo prvog grend slem turnira u sezoni, Otvorenog prvenstva Australije u Melburnu.
Osma teniserka sveta Jelena Janković pobedila je 89. na VTA listi Misaki Doi iz Japana sa 2:0 u setovima (6:1, 6:2). Srpska teniserka se tako 12. godinu uzastopno plasirala u drugo kolo prvog grend slem turnira u sezoni.
Meč je trajao sat i 14 minuta, srpska teniserka je pet puta oduzela servis protivnici, koja je od osam iskoristila jednu brejk loptu. Jankovićeva je u četvrtom gemu drugog seta iskrenula članak, zbog čega je tražila lekarsku pomoć, ali je nakon toga nastavila meč.
Jankovićeva će u drugom kolu igrati protiv pobednice meča 106. teniserke sveta Nađe Kičenok iz Ukrajine i 61. na VTA listi, Ajumi Morite iz Japana.
Srpska teniserka je do sada dva puta igrala sa Moritom i ostvarila obe pobede, u Fed kupu 2009. godine bilo je 2:0 (6:1, 6:0), a prošle godine na turniru u Tokiju takođe 2:0 (6:4, 6:1). Sa Ukrajinkom do sada nije igrala.
Dušan Lajović je u svom prvom meču u karijeri na jednom grend slem turniru pobedio 193. igrača sveta, Francuza Luja Puija sa 3:1 u setovima (6:4, 7:6, 4:6, 6:3).
Meč je trajao tri sata i šest minuta, a teniseri su napravili devet brejkova, od kojih Lajović pet. On je imao 28 „vinera”, naspram 41 Puija, ali je i napravio manje grešaka 57, a njegov protivnik 88.
Lajović će u drugom kolu igrati protiv Keija Nišikorija iz Japana, 17. tenisera sveta. Nišikori je u prvom kolu pobedio domaćeg tenisera Marinka Matoševića sa 3:2 u setovima (3:6, 7:5, 2:6, 6:4, 2:6).
Lajović, 117. teniser sveta, do sada nije igrao sa Nišikorijem.
Nešto kasnije na teren izlazi Bojana Jovanovski, koja u prvom kolu igra protiv Jane Čepelove iz Slovačke.
----------------------------------------------
Jovanovski posle preokreta u drugom kolu Melburna
MELBURN – Srpska teniserka Bojana Jovanovski plasirala se u drugo kolo Australijan opena, pošto je na startu takmičenja savladala Slovakinju Janu Čepelovu sa 6:7 (1:6), 6:1, 6:3.
Meč je trajao dva sata, Jovanovski je do pobede došla posle izgubljenog prvog seta.
Ona će u drugom kolu igrati protiv pobednice meča Šanel Šipers (Južna Afrika) - Ivon Mojzburger (Austrija).
----------------------------------------------
Jankovićeva zadovoljna igrom
Srpska teniserka Jelena Janković izjavila je da je zadovoljna igrom i pobedom protiv Misaki Doi iz Japana, u prvom kolu Otvorenog prvenstva Australije u Melburnu.
Jankovićeva je bez većih problema pobedila 89. teniserku sveta, a u drugom kolu igraće protiv 61. teniserke sveta, Ajumi Morite, takođe iz Japana.
Srpska teniserka se lakše povredila u drugom setu, kada je nezgodno stala i izvrnula članak.
„Zadovoljna sam, to je bio dobar meč, pogotovo za prvi meč na turniru, pošto ne znate šta možete da očekujete u teškim uslovima. Velika je vrućina, izgubila sam ravnotežu kada sam krenula na 'drop-šot', okliznula sam se, izvrnula članak i ogrebala koleno. Ali, posle pomoći lekara, uspela sam da završim meč”, rekla je Jankovićeva.
Ona je dodala da se svaki igrač na svoj način priprema za mečeve u teškim uslovima.
„Važno je da pre meča pijete mnogo tečnosti, da se pravilno hranite, da unosite mnogo vode i energetskih pića. Svaki igrač se rashlađuje na svoj način, koristi hladne peškire, led, različite stvari. Nije lako, ali moramo, kako bismo izdržali te uslove”, rekla je Jankovićeva.
Ona je dodala da je napornim radom uspela da se vrati među 10 najboljih na svetu.
„Ništa mi nije palo sa neba, naporno radim. Pokušala sam da popravim neke elemente svoje igre, da se popravim na psihološkom planu. Sve ide prilično dobro, sada sam osma teniserka sveta, nadam se da ću nastaviti da napredujem”, rekla je nekadašnja prva igračica sveta.

S one strane dobra i (mogućeg) zla
„Mi ne vidimo stvari onakvim kakve jesu. Mi ih vidimo onakvim kakvi mi jesmo.”
                                                                                                                                          Talmud 
Polazeći od činjenice da niko ne može biti sudija u vlastitoj parnici, ali i spoznaje da probleme najbolje razumeju oni koji „žive sa njima“, uzimam sebi za slobodu, svestan odijuma koji sledi, da ukažem na pojavu pojednostavljenog i iskrivljenog, često, i ostrašćenog, isključivog i neobjektivnog sagledavanja lekarskog rada i lekarske profesije u našoj sredini.
Za mene nije sporna spoznaja da živimo i radimo u vremenu u kome je veliki broj lekara zaboravio na osnovne poruke Hipokratove zakletve, Kodeks profesionalne etike Lekarske komore Srbije i suštinu naše profesije. Kao posledicu te „zaboravnosti“, nedoslednosti i neprimenjivanja jasno definisanih visokomoralnih principa, imamo eroziju, pa i urušavanje poverenja u zdravstvene radnike, kao i bujanje mnogobrojnih problema koji kompromituju našu profesiju. Poslednjih godina ističu se po svom značaju, hroničnom toku i razarajućim efektima dva suštinska problema: korupcija u zdravstvenom sistemu i lekarske greške.
Korupcija, naravno, postoji i u zdravstvenom sistemu Srbije, ali je teško definisati njenu raširenost i dubinu. Međutim, makar bila i simbolična (a nije), ona razara i rastače bit naše svete profesije. Ona jeste realan problem, ni manje ni više nego u drugim sistemima, ali zbog značaja zdravstvenog sistema, i ne samo zbog toga, ona je jednostavno inkompatibilna s lekarskom profesijom.
Lekarska greška, kao realnost našeg poziva i rezultat visokorizičnog posla u sferi nedovoljnog znanja i razumevanja složenosti ljudskog bića i patoloških procesa u njemu, ali i kao rezultat nepredvidljivosti kliničkog toka bolesti i individualne reakcije na terapiju, postala je tabu tema u našoj sredini zahvaljujući, pre svega, nama lekarima. Ako 7,4 odsto američkih lekara, dobrovoljno i anonimno, tokom jednogodišnjeg perioda prijavi grešku, ako 99 odsto lekara koji rade u oblastima medicine sa visokim rizikom za nastanak greške (npr. kardiohirurgija, neurohirurgija), prijave bar jednu grešku do svoje 65 godine života (N Eng J Med 2011;365:629–636), zašto mi o tome ćutimo, tim više što su naši uslovi rada, dijagnostike i lečenja daleko iza američkih. Da li se od nas očekuje da budemo „džepno izdanje“ boga lekarske veštine i lečenja Asklepija, učenika mudroga Hirona, koji je i mrtve vraćao u život? Naravno da to nije realno. Poslednjih godina stvorena je takva atmosfera u našem društvu da niko više ne sme da premine u bolnici, i ako se to desi, situacija je u najmanju ruku sumnjiva ili za pokretanje krivičnog postupka. Podsećanja radi, u Evropi godišnje umre 37.000 bolesnika, a u SAD 99.000 bolesnika, samo od infekcija koje su dobili tokom boravka u bolnici (tzv. bolničke infekcije). Radi se o surovoj realnosti, koja ima svoje medicinsko objašnjenje, čak i u zemljama s najboljim zdravstvenim sistemima.
S druge strane, lekarska greška kao rezultat elementarnog neznanja, površnosti, neodgovornosti, samouverenosti, bahatosti i nepitanja iskusnijih mora da bude predmet naše pažnje i analize, pa i sankcionisanja, od nivoa zdravstvene ustanove do Lekarske komore. O ovome se mora govoriti javno, stručno utemeljeno, bez lažne solidarnosti i pokrivanja (sakrivanja) neoprostivih grešaka.
Sve se ovo dešava u vremenu u kome je sistem vrednosti, moralnih normi, etičkih principa i žrtvovanja za druge postao anahronizam. Bojim se da su, danas, zdravstveni radnici postali dežurni krivci i glineni golubovi i za skretanje pažnje sa drugih društvenih, ekonomskih i političkih problema, evidentnih frustracija i izražavanja nezadovoljstava. Poslednjih godina plasirano je mnoštvo lažnih, uznemirujućih i, po društvo, razarajućih vesti (npr. „lekari trovali decu“, „lekari ubice“, „lekari ukrali bubreg tokom operacije“ itd) a da se niko nije izvinio ili demantovao te vesti. Kome to koristi?
Na drugoj strani,osiguranici se, po pravilu, glorifikuju i nijednom rečju se ne dovodi u pitanje njihov integritet, iskrenost i objektivnost. Mi koji radimo duže od 30 godina s bolesnicima, a u kontaktu smo i s njihovim porodicama, znamo da je tu došlo do krupnih negativnih promena. Osećaj beznađa, ekonomska beda, nesigurnost, prevarenost i kulturno siromaštvo rađaju gnev i destrukciju, pogotovo kod mladih, s markiranjem krivaca, po pravilu, na pogrešnoj strani.
Postojeću situaciju dodatno usložnjava činjenica de je zdravstveni sistem postao i sigurnosni ventil za preteći ekonomski i socijalni bunt(svi imaju zdravstvenu zaštitu, a zdravstveno osiguranje uplaćuju oni koji mogu ili žele!).
Profesor univerziteta, predsednik Zdravstvenog saveta Srbije
Sutra: Gde smo to mi, lekari, pogrešili

Budućnost je u „nosivoj” tehnologiji
Automobili bez vozača, kao i 3D štampači koji su savršeno izlivali čokoladne torte i šećerne skulpture mamili su uzdahe oko 150.000 posetilaca ovogodišnjeg Sajma potrošačke elektronike u Las Vegasu (CES).
Francuska kompanija „Indukt” predstavila je autobus koji sam vozi programiranom rutom, brzinom od 15 kilometara na sat i pogodan je za aerodrome ili univerzitetske komplekse. Kada mu je na demonstracionoj vožnji čovek izašao na put, vozilo je usporilo, ali se nije zaustavilo, jer je „osetilo” da se pešak kreće.
„Audi” je predstavio automatsko parkiranje. Pritiskom na aplikaciju na smartfonu, automobil bez vozača se sam parkirao u uski prostor između druga dva vozila.
„Nosiva” tehnologija istakla se kao veliki trend na sajmu koji se završio u nedelju. Ova tehnologija postala je popularna sa gedžetima za rekreaciju i pametnim satovima, a sada doživljava procvat. Najveće tehnološke firme imaju viziju da ćemo već u bliskoj budućnosti imati takozvane internet stvari. To znači da će sve, od aparata za kafu do flašice za bebe, imati senzore i vezu sa internetom tako da će pomoću kompjutera ili smartfona moći da se kontroliše frižider, brava na vratima ili klima-uređaj.
Da pomogne u izgradnji te povezane mreže uređaja, „Intel” je napravio sićušni kompjuter veličine es-de kartice, nazvan „Edison”. On ima snagu pravog kompjutera i sposobnost da mnoge uređaje pretvori u pametne. Demonstrirano je kako radi ugrađen u bodi za bebe, tako što meri temperaturu odojčeta i otkucaje srca i roditeljima automatski šalje podatke na „ajfon”. Takođe je povezan sa grejačem flašice, pa čim se beba probudi šalje signal da mleko bude spremno. Tri bodija sa senzorima koštaju 200 dolara, preneli su američki mediji.
„Nosivi” gedžeti su spremni i za kućne ljubimce. Ogrlica „Vojs” obaveštava vlasnika koliko je njegov pas dobio kalorija, kakvo mu je zdravstveno stanje i da li se dovoljno kretao.
Virtualna realnost se konačno pojavljuje u jednom potrošakom proizvodu. Maska za oči „Okulist rift” daje igračima video-igara utisak da su direktno u igri. Pojaviće se u prodaji sredinom godine po ceni od 300 dolara. Novinari koji su ga isprobali u trkačkim igrama kažu da su osetili blagu vrtoglavicu i skoro vetar u kosi kad bi promolili glavu iz auta.
Razočaran vrućim pivom na plaži, jedan američki inženjer je pre 10 godina napravio prvi prototip solarnog frižidera. Na sajmu je predstavio najnoviji model koji bi uskoro mogao da se nađe u prodaji po ceni od oko 1.200 dolara. Može da hladi dosta pića i da pravi led. Baterija traje 10 sati, a istovremeno služi i kao punjač za gedžete.
CES je događaj na kom najveće kompanije predstavljaju i najnovije modele televizora. „Samsung” je predstavio najveći ultra ha-de TV sa zakrivljenim ekranom (105 inča, 11 miliona piksela), a rešen je da do 2015. postane lider u kuhinjskim uređajima. U Vegasu je predstavio mašinu za veš koja pere 25 kilograma rublja za 30 minuta i demonstrirao aplikaciju koja omogućava korisniku da kontroliše sve u svom domu od sijalica i kuhinjskih uređaja do bezbednosnih brava.
Gužva je bila i na štandovima kompanija koje proizvode 3D štampače. Prvi štampač za restorane uz pomoć vode topi šećer i čokoladu i onda ih izliva u sve moguće oblike.
J. J. K.
-----------------------------------------------------------
Pola miliona dolara za ideju kako upotrebiti mali kompjuter „Edison”
„Edison” će se pojaviti 2014. godine, a drugim kompanijama je prepušteno da budu inovativne u primeni. „Intel” je pokrenuo konkurs „Neka bude nosivo” i sa pola miliona dolara nagradiće najbolju ideju kako ovaj mini-kompjuter primeniti u oblasti obrazovanja, ekologije, mode, bezbednosti i zdravlja. Ova kompanija je u Las Vegasu oduševila posetioce pametnom činijom u koju korisnik može da stavi sve svoje uređaje kad dođe kući da se bežično pune tehnologijom magnetne rezonance.

„Buđav lebac” na engleskom jeziku
Da lebac može da bude buđav i na engleskom jeziku nedavno su dokazali članovi grupe S.A.R.S. i dvojac „Dont”, koji čine Ogi Dži Keš i Dimiz, u zajedničkom projektu pod imenom „Moldy Bread”.
Zapravo, Ogi Dži Keš i Dimiz napravili su remiks poznate pesme grupe S.A.R.S. „Buđav lebac”, u nadi da će ovu pesmu približiti evropskoj i svetskoj publici.
Pesma je već imala više od 26.000 pregleda na internetu, a do ove plodne saradnje došlo je sasvim slučajno nakon susreta u jednom beogradskom klubu kada se rodila ideja o remiksu.
– „Buđav lebac” je, po mom mišljenju, neka vrsta blage revolucije u našoj muzici. Zanimljiv je jer imamo belog čoveka koji o tužnom životu peva na srpskom, ali na jedan veseo način. I to je poenta pesme. Da se buđav lebac ne doživi kao tragedija već kao nešto malo što se ima i sa čime treba uraditi nešto najviše što se može. Zato smo i odlučili da napravimo fuziju disko muzike, fanka i popa. Ali, da bude još veselije, da proba da osvoji tom svojom pozitivnom energijom i ljude širom sveta. Bez ikakvih zadatih moranja, bez toga da nešto gori – priča za naš list Ogi Dži Keš koji je sa svojim kolegom potpisao muziku koja se našla u vrhu sajta za preuzimanje muzike „Beatport”, kao i u plej listama najvećih svetskih di-džej imena.
Ogi Dži Keš naglašava da je ovaj zajednički projekat koji su njih dvojica radili sa članovima grupe S.A.R.S. rezultat višemesečnog rada, ali bez očekivanja da će postati nešto veliko.
– Mi ovde nismo da bismo sebe gurali u prvi plan. Želeli smo da uradimo neku fuziju i da S.A.R.S. proba da dobije vetar u leđa i da se sa svojom muzikom okuša i na svetskoj sceni – pojašnjava Ogi Dži Keš.
Žarko Kovačević, pevač grupe S.A.R.S, kaže da ne zna koliko će im to poći za rukom, ali ne skriva zadovoljstvo što je remiks njihove pesme doživeo bezmalo 30.000 pregleda na globalnoj mreži.
Osim toga, S.A.R.S. je izdao i novi album, četvrti po redu, pod nazivom „Ikone pop kulture”.
– Tematski ovaj album je praktično isti kao i prethodni, samo smo još neke žanrove ubacili, poput svinga i fanka – ističe Žarko.
Album nosi naziv po istoimenoj pesmi u kojoj članovi grupe, kako kaže naš sagovornik, na svoj način tumače poplavu rijaliti šou programa i osoba koje u njima učestvuju postavljajući pitanje da li oni zaista i zaslužuju da se pojave u javnom medijskom prostoru.
Kovačević najavljuje i koncert u Domu omladine u Beogradu, koji je zakazan za 28. februar, priznajući da od njega mnogo očekuje.
– Želimo da vidimo da li smo i koliko sazreli. Dosta nas ima u regionu i nije nam čudno da imamo po nekoliko hiljada ljudi na koncertima. Čini mi se da je Beograd još uvek stidljiv. Pa, da vidimo kako će da bude – kaže Žarko Kovačević.
S. Čikarić

Stiker
Još od knjige Postanja postojale su stvari koje je trebalo sakriti, pa je smokvin list, kojim su Adam i Eva pokrili svoju golotinju nakon što su probali voće sa stabla spoznaje dobra i zla, postao sinonim za prikrivanje nečega, po opštem uverenju, neprikladnog.
Od subote uveče za Srbe je taj smokvin list, po evropskom receptu, premazan lepkom i postao je – stiker.
Izuzetno moćnim ovog lepljivca - kojim je prelepljen grb i natpis Republika Kosovo na svečanoj izjavi kojom su gradonačelnici i odbornici četiri severne opštine prihvatili mandate - u subotu je učinio predstavnik EU u Prištini Samuel Žbogar. Ponudu da se grb prelepi, kako bi se sve obavilo na statusno neutralan način, politički korektni bi nazvali kreativnim tumačenjem Briselskog sporazuma, a pobednik izborne liste „Srpska” Krstimir Pantić to je nazvao nepristojnom ponudom koja vređa dostojanstvo i inteligenciju.
Isti, u Srbiji gotovo zaboravljen, osećaj sramote imali su i odbornici iz Leposavića Branko Bojović i Nenad Radosavljević i iz Mitrovice Danijela Vujačić i Aleksandar Spirić. Ostali su mislili da je lepljivi smokvin list odlično odradio posao. Koliko je sramota u Srbiji postala zaboravljen i fluidan osećaj pokazao je odbornik iz severnomitrovičke opštine Nebojša Vlajić, koji je prostodušno objasnio novinaru da je grebao noktom i ustanovio da stiker ne može da se odlepi, što je bilo sasvim dovoljno da ne oseti ni sramotu ni vređanje inteligencije.
Osećanje ovih predstavnika severnokosmetskih Srba utoliko je važnije, jer sramotu povodom tog stikera nije osetio nijedan od državnih funkcionera. Politički šou se nastavlja i to je najvažnije.
Milovan Drecun kaže da ima mnogo prečih stvari i da je nebitno šta će u svojoj arhivi imati Ministarstvo za lokalnu samoupravu u Prištini, a ministar zadužen za KiM Aleksandar Vulin smelo procenjuje da je najvažnije da se neće „urušiti dosadašnje jedinstvo i put koji sledi ’Srpska’”.
Shvatila sam da Vulin ima problem s ponosom još dok je bio „samo” direktor Kancelarije za KiM. Pošto sam protestovala što ga, kao uostalom ni juče celog dana, nigde nije bilo moguće pronaći da novinar može da ga upita nešto od značaja za javnost, rekao nam je da on nije portparol da bi se javljao! Ni Aleksandar Vučić juče se nije izjašnjavao povodom stikera niti je potvrdio da li Pantić zaista ima njegovu podršku.
Ne znam da li ste primetili, ali o Briselskim razgovorima s Prištinom danas se malo toga zna, ne zato što novinari ne žele da pišu ili urednici da objave. Danas više nemate nikoga ko bi vam rekao šta je tamo sve dogovoreno. Bivši portparoli ne vole da ih pitate ono o čemu ne žele da govore, pogotovo što bi neko mogao da ih priupita i kako stoje sa osećanjem stida.
Na kraju, naš premijer je bio najmudriji: ocenio je da je Pantićev gest lični čin, ali da mi idemo dalje. Osećanje sramote i poniženosti zaista jeste lični čin. Zato sam bila veoma srećna što sam u subotu shvatila da postoji barem petoro ljudi koji ih imaju.
Stid je danas u Srbiji zaboravljeno a lekovito osećanje.

Nikad manja podrška vladi nemačkog kancelara Olafa Šolca
BERLIN – Podrška koalicionoj vladi nemačkog kancelara Olafa Šolca pala je na najniži nivo od dolaska na vlast krajem 2021. godine.
Nezadovoljstvo javnosti Šolcovim Socijaldemokratama, Zelenima i Slobodnim demokratama dostiglo je najviši nivo dosad - oko 70 odsto, pokazala je anketa agencije za istraživanje javnog mnjenja INSA koju je objavio nemački list „Bild”, preneo je Blumberg.
Manje od 40 odsto ispitanika, što je rekordno nizak nivo, podržalo bi jednu od tri stranke na izborima ako bi oni bili održani sada, pri čemu bi birači radije podržali antimigrantsku, desničarsku Alternativu za Nemačku (AfD) nego Šolcov SPD.
Nezadovoljstvo javnosti zbog inflacije, rekordne imigracije i skupih mera zaštite životne sredine mesecima je opterećivalo Šolcovu koaliciju.
Međusobna trvenja i upiranja prstom zaustavili su sposobnost koalicije da napreduje u ispunjavanju ambicioznog plana dekarbonizacije ekonomije, posebno zbog sve većih troškova energenata i rastuće podrške AfD-u protiv establišmenta.
Šolc se trudi da ostane pozitivan, piše agencija, ne samo suočen sa mučnim političkim nezadovoljstvom, već i kada se Nemačka bori sa ubrzanim starenjem stanovništva i nedostatkom kvalifikovane radne snage, posebno u oblasti tehnologije, zdravstvene zaštite i nege dece.
Zabrinutost zbog akutnog manjka radnika u ključnim sektorima i ogroman priliv migranata koji se ubrzao nakon ruskog napada na Ukrajinu ponovo je pokrenuo društvene debate o integraciji i politici zaštite granice.

Kome smetaju srpske zastave na Egzitu
Događaj iz Novog Sada gde su organizatori Egzit festivala sa bedema Petrovaradinske tvrđave skinuli zastavu na kojoj je predstavljena mapa Kosova i Metohije u bojama srpske trobojke i sa srpskim grbom, nekako se stidljivo provukao kroz medije. Radost što dolaze gosti, ko peva i kako svira, „sakrili” su ovaj sramni događaj. Ali su zato društvene mreže „gorele”, uz osuđujuće komentare.
Šta se zapravo desilo: kako bi pokazali što više servilnosti za svoje goste iz zemalja koje priznaju nezavisnost Kosmeta, organizatori su odlučili da skidaju srpske simbole u Srpskoj Atini, “da ih ne vređaju” a na njihovo mesto postavili su srce sa znakom mira.
Baš dok Kurtijevi do zuba naoružani specijalci svakodnevno hapse i maltretiraju naše sunarodnike u južnoj srpskoj pokrajini, Egzit je odlučio da promoviše „mir”. To je mnogo više od servilnosti jer je prekršen ustav i član zakona o nacionalnim simbolima.
Grupa mladih patriota su zastavu sa mapom Kosmeta postavili pre nekoliko dana kao vid podrške našem narodu u južnoj srpskoj pokrajini u ovim teškim trenucima. To je odmah zasmetalo autošovinistima okupljenim u nekim organizacijama i partijama. Mnogo je urađeno na suzbijanju antišovinizma u našoj zemlji, ali pojavni oblici ove bolesti i dalje mogu da se vide. Primer za to je ovaj slučaj.
Pojedinci su već par puta pokušavali da uklone zastavu, u čemu su ih mlade patriote sprečile.
I to nie usamljen incident. Samo dan posle skandala u Novom Sadu, kada su organizatori Egzit festivala sa bedema Petrovaradinske tvrđave skinuli zastavu na kojoj je predstavljena mapa Kosova i Metohije, na istoj manifestaciji dogodio se novi..
Ovog puta je na jednom od nastupa mladić je podigao zastavu na kojoj je bila mapa Kosmeta u bojama srpske zastave i natpis „Nema predaje”. Opkolili su ga i tražili da je skloni. Bilo je povuci-potegni ali taj srpski patriota nije odustao.
Da li većina građana Novog Sada ne gleda blagonaklono na skidanje srpskih simbola, siguran sam da ne gleda. I da im nije drago. I vasceloj Srbiji nije pravo. I to prolazi “ispod radara”.. I nikom ništa. Ako potpisnika ovih redova bilo ko optuži za preterani patriotizam ili slične emocije, znaće odakle dolaze ti napadi, pokazaće oni pravo lice.

Mi ne idemo nikud i ne radimo ništa
Prozapadne opozicione stranke koje organizuju proteste nikako ne žele da se oprobaju na izborima nakon što su već deset puta okupili svoje pristalice na ulicama.
Nesvakidašnji zahtev dela opozicije da se ne raspisuju izbori politički je fenomen kakav se retko može videti u svetu, ali u Srbiji je izgleda i to moguće. Samo u Srbiji postoji opozicija kojoj nije cilj dolazak na vlast ili bar ne dolazak na vlast na izborima.
Tokom jučerašnje protestne šetnje imali smo priliku da ovo čujemo od predsednika Demokratske stranke Zorana Lutovca u izjavi za televiziju N1 koja je medijski promoter protesta i dela opozicije koji ih organizuje.
Na pitanje reporterke N1 da li misli da su izbori pravi način da se protesti kapitalizuju kako smatraju brojni analitičari, Lutovac kaže da to nije dobra procena.
- Leto je, manje je ljudi na ulicama, to treba raditi kad ste najjači, a ne kad slabite. Najjači ste krajem avgusta ili početkom septembra kad se ljudi vrate sa odmora - rekao je Lutovac.
Po svemu sudeći, okupljenih je zaista sve manje, a deluje da su pristalice prozapadne opozicije morale da napuste Srbiju zbog ,,diktature” i lošeg života te da svoju tugu blaže na plažama primorskih zemalja.
Ipak, Lutovac ne sumnja da će se pristalice vratiti. Samo da se završe letovanja. 
Međutim, ni tada, izbori neće biti tema za ovaj deo opozicije već formiranje prelazne vlade bez izbora, legitimiteta i mimo volje naroda kako je to već viđeno tokom dvehiljaditih.
- Izbori za nas nisu tema. Ako raspišu izbore, imaće građane na ulicama - poručio je Lutovac.
Ne može se reći ni da Lutovac nije u pravu jer bi svaki izlazak na izbore podrazumevao i uvek neugodni cenzus od tri odsto. 
Na drugoj strani, za tehničku vladu nije vam neophodno ništa. Eventualno konsultacija u nekoj od stranih ambasada. Posle toga i lideri opozicionih stranaka bi mogli na neku od egzotičnih destinacija. Naravno, o našem trošku. Red je da i oni odmore. Ipak su se naradili.

OVO NEMA NIGDE NA SVETU: OPOZICIJA PRETI VUČIĆU AKO RASPIŠE IZBORE!

N1: Analitičari misle da opozicija treba da kapitalizuje ove proteste. Mislite li da su izbori način?

Zoran Lutovac: Ne, to nije dobra procena! Leto je, manje je ljudi na ulicama, to treba raditi kad ste… pic.twitter.com/gqcZWohz1o
— Detektor laži (@LaziDetektor) July 9, 2023

Srpska jedina štiti Ustav BiH i Dejton
Od našeg stalnog dopisnika 
Banjaluka – Republika Srpska nije izvor problema, već mesto na kom se donose odluke koje pozivaju na domaći dogovor i pronalazak rešenja. U Banjaluci nisu izglasani akti o secesiji, već akti koji omogućavaju relaksaciju i koji pozivaju na dijalog i dogovor. Kao što se desilo na nedavnoj sednici dve entitetske vlade, što mi vidimo kao model odnosa za budućnost, rekao je Nenad Stevandić, predsednik Narodne skupštine Republike Srpske. On je u razgovoru za „Politiku” istakao da je već posle tri dana nakon zajedničke sednice vlada Republike Srpske i Federacije BiH došao „doprinos” saradnji naroda i entiteta i od strane Kancelarije visokog predstavnika (OHR).
„Oni su svoje sporne odluke doneli svega tri dana posle sednice na kojoj su započeti domaći dogovori. To sve objašnjava. Ne dozvoljavaju da se sami dogovorimo. Ne odgovara im da se priča o investicijama, o povratku mladih, zapošljavanju i rastu BDP-a”, rekao je on. Govoreći o podeli državne imovine, podsetio je da su jedine granice koje su nacrtane posle Drugog svetskog rata one koje su podelile entitete u BiH. „Te granice su plod međunarodnog ugovora. Šta one dele ako već nisu međudržavne granice? Pa dele imovinu entiteta! Stoga pokušaj osporavanja imovine Republike Srpske u stvari predstavlja svesno izazivanje krize i sukoba.”
 
Utisak je da BiH ulazi u ozbiljnu krizu. Skupština je usvojila dva zakona i njima odbacila odluke visokog predstavnika i Ustavnog suda BiH. Oba zakona suspendovao je Kristijan Šmit. Šta je Srpsku opredelilo na ove korake? 
Nesporno je da je visoki predstavnik generator sukoba i nesporazuma u BiH. To proističe iz činjenice da on nema legalno imenovanje. Po relevantnim rezolucijama SB UN, BiH je bez visokog predstavnika. Jake zemlje, koje ne zavise mnogo od SB UN, progurale su da Šmit sedne u kancelariju visokog predstavnika bez obzira na to što nema legalitet. Zato imamo stvaranje cikličnih krugova krize. Takođe, Ustavni sud BiH je jedina institucija koja ne počiva na dejtonskim principima – konsenzusu dva entiteta i tri naroda. Tamo dominiraju tri stranca, koji zajedno s dva Bošnjaka preglasavaju Srbe i Hrvate. To je izvor svih problema. Sve što je i ranije radila Narodna skupština RS bila je reakcija na odluke koje donose ove institucije. Neverovatno je da Bošnjaci ne žele da imaju još jednog Bošnjaka u Ustavnom sudu, već nastoje da tamo ostane Nemac ili Albanac. To je za nas znak da se sa BiH upravlja spolja, a za druge nada da će strane sudije, kao u ratu strani avioni, doneti prednost Bošnjacima.
 
Odluke Skupštine RS nailaze na ozbiljnu ljutnju na Zapadu. 
Mi moramo ostati jedinstveni i uporni, ne sme biti pukotina među Srbima. Moramo sačuvati odlične odnose sa Srbijom i svoju neutralnost. Imamo otvorene sve komunikacijske kanale, čak i sa zemljama koje nas stalno kritikuju. Mi ćemo nastaviti da nudimo rešenja, koja će uvek biti zasnovana na dejtonskim principima, a to znači da nijedna odluka ne sme da bude doneta preglasavanjem, bez saglasnosti dva naroda i dva entiteta. A upravo su to radili visoki predstavnik i Ustavni sud BiH. Mi to razumemo kao nastojanje da se ovde provociraju krize i sukobi. Na to reagujemo pametno i nećemo dozvoliti da budemo okrivljeni za ono što je neko drugi smislio.
 
Da li je nametanje model po kom dugoročno može disati BiH? 
Ne, naprotiv, to je potpuno glupo, jer u BiH je već ispod 1,5 miliona Bošnjaka, oko milion Srba i manje od pola miliona Hrvata. Niko nikog tu ne može da nadjača i ugrozi. Mogu samo da se stvaraju nepotrebne krize. Razumem frustraciju Bošnjaka zbog percepcije da samo oni nemaju svoju državu. Zato postoji neki prikriveni cilj da se preko geopolitičke osovine – koju ovde drže Amerikanci i Britanci, posredstvom OHR-a i stranih sudija – isposluje neka supremacija Bošnjaka. Ali to ne može i neće ići preko leđa druga dva naroda i može samo silom da se desi. To ne žele ni Hrvati, koji su u zadnje vreme bili zavisni od Srba, i čiju smo poziciju štitili samo zato da ne bismo mi došli na red, a ne zato što smo u ljubavi s onima koji često pokazuju proustaške stavove. Srpska nije osnovana voljom tih sila koji sada rade protiv nje, ali je od njih prihvaćena kao neminovnost. Ipak se nadležnosti Srpske stalno tope i ako se to nastavi biće kao da je nismo ni stvorili i zato je reakcija RS tako odlučna.
 
Dakle, sem brige za državnu imovinu, korake Srpske uslovila je akumulacija nezadovoljstva. Ipak stižu upozorenja. 
Sva briga kojom Dodika žele da predstave kao figuru koja krši Dejtonski sporazum i ustavni poredak velika je laž. Dodik ima poseban stil, ali on je samo alibi da se dovrši posao obesmišljavanja i obezvlašćivanja RS. Manji deo opozicije to ne razume. Pa još daju podsticaj alibiju međunarodnog faktora. Dodik ima veliki politički kapacitet i vuče najveći broj konaca. Ali to je stvar koja pripada političkom spektru. U pravnom spektru ni Dodik ni RS nikada nisu doneli odluke o disoluciji. Nijedna institucija RS nije donela odluku o otcepljenju. Naše odluke treba pažljivo čitati. Mi u njima tražimo da se izaberu sudije Ustavnog suda BiH, jer je tako predviđeno. Ali volje za to nema kod Bošnjaka koji te sudije mogu da koriste za atak na RS. I zato smo tu gde jesmo. Što se imovine RS tiče, kada smo 2012. potpisivali ugovor s nemačkom kompanijom u vezi s izgradnjom energetskih objekata – isti ovaj kakav sad imamo sa Srbijom, jer su Nemci odustali – tada Ustavni sud nije problematizovao imovinu. Nije smeo protiv stranaca, niti su federalni partneri vikali da ne možemo bez njihove saglasnosti. U pozadini je srbofobija, a ne zajednički razvoj.
 
Dakle, odgovornost za krizu smeštate pre svega u Sarajevo i kod međunarodnih predstavnika. 
Pogledajte, na 9. januar su ranije dolazili svi. Sve do momenta kada su stranci odlučili da izazovu krizu. Nakon što su Dan RS proglasili neustavnim, počinje kriza, a mi počinjemo još žešće da ga slavimo. Svetosavska nagrada je takođe problematizovana od Bošnjaka, ali je Ustavni sud odlučio da ona nije uvredljiva. Taj sud je ušao u formu da deli srpske svece. Da procenjuje koji svetac vređa interese bošnjačkog naroda. Pa ih valjda Sveti Sava ne vređa, jer je Srbin, a Sveti Stefan, ipak, vređa. Oni su se upustili i u meritum verskog, društvenog, običajnog i potpuno polupali lončiće.
 
Da li RS nastupa jedinstveno u aktuelnoj krizi? 
Kao osnivač SDS-a i iz kog sam izašao u vreme čudne nacionalne politike u najvećoj stranci opozicije, mogu samo da skinem kapu za poslednje stavove i da kažem da se ta partija ponaša državotvorno. Nadam se da će tako i ostati. Trenutno, SDS je stranka opozicije koja razume razliku između vlasti i države.
Setite se, targetiranje Karadžića nekada je bilo isto kao aktuelno prokazivanje Dodika. Karadžića su najpre oterali u šumu, pa u zatvor, a prethodno su mu garantovali da neće biti procesuiran. Pravili su hajku kako bi od njega napravili kriminalca, lažući da je iz Prijedorske banke odneo tri miliona maraka. Želeli su stvoriti nezadovoljstvo naroda prema njemu, što nije uspelo. Ne verujem ni da će uspeti aktuelni pokušaji po istom principu. Nismo mi društvo koje drugačije živi i radi ili ima drugačije demokratske principe od nemačkog, francuskog ili švajcarskog modela. U vreme evropske cenzure u vezi s ratom u Ukrajini možemo čak reći da smo pet puta slobodniji. U Banjaluci možete da kritikujete i hvalite Putina ili Zelenskog, a u Berlinu i Parizu to ne smete. Udar na RS, sem napada na naše vrednosti, jeste udar i na demokratsko društvo.
 
Neki u poslednjim dešavanjima u RS pronalaze baš uticaj dešavanja u Ukrajini. 
Sukob u Ukrajini ima veze sa situacijom u celom svetu. Pa ima refleksije i na Balkan. Mi u tom ratu ne učestvujemo. Nepoštovanje međunarodnih ugovora je uvek generator koji dovodi do ratova. Nepoštovanje Kumanovskog sporazuma i Rezolucije 1244 izaziva krizu na KiM, jer Srbi nisu dobili svoje bezbednosne snage da ih štite. Minski sporazumi nisu poštovani dok je trajala tortura nad stanovništvom Donbasa. Ako se setimo kako se pred Drugi svetski rat raspalo Veće naroda i kako se danas ljuljaju UN, možemo da povučemo mnoge paralele. Ali mi nigde ne treba da srljamo. BiH treba da se liši ambicije za priključivanje u bilo kakve vojne asocijacije. Ali EU je odlučila da pritisne BiH da se mora opredeliti. Na svu sreću bez mišljenja Srba to se ne može desiti. Blokirali smo pristupanje NATO-u i uvođenje sankcija Rusiji. Srpska može da se ponosi kako tretira ukrajinsku manjinu, koja je ovde najbrojnija. U Prnjavoru živi nekoliko hiljada Ukrajinaca, koji imaju svoje crkve i mi želimo da niko u Srpskoj nema ikakvih problema. To je za nas čast.
 
Verujete li u neka saznanja da se razmatra smena Dodika? 
Mi smo OHR još ranije potpuno pobedili, argumentima i dokazima. Dokazali smo da su svi visoki predstavnici imenovani rezolucijama SB UN. Prezentovaćemo dokumente koji su potpisani između parafa i potpisa Dejtonskog sporazuma, sa takozvane Konferencije za implementaciju mira u Londonu – koja je ustanovila Savet za sprovođenje mira (PIK) i pozvala zvaničnim dokumentima SB UN da potvrdi prvog visokog predstavnika. Dakle, čak i kada bi Šmit smenio Dodika, mi to ne bismo objavili, jer nema legalitet. Ako nema legalitet imenovanja i njegove odluke su nelegalne. Pa kako onda da njegove odluke objavljujemo u „Službenom glasniku RS”? Ovog trenutka, Srpska je ta koja čuva pravni poredak u BiH. Sve akcije iz RS zasnovane su na pravu i to svi dobro znaju. Zato su prešli na drugu strategiju – zloupotrebu Ustavnog suda.
 
Šmit je nametnuo zakon koji inkriminiše one koji ne poštuju njegove, kao i odluke Ustavnog suda. 
Time želi da upotrebi domaće institucije za izazivanje krize. To će opet raditi nametanjem zakona. Oni koji budu prihvatili da sprovode takve zakone mogu da naprave poremećaj mira. Zato je Dodik najavio da će u Nemačkoj tužiti Šmita za lažno predstavljanje, ali i za narušavanje mira, a to je najveći zločin. Mi u RS sem pravnog poretka RS i BiH čuvamo i mir.
 
Posebnu nervozu na Zapadu izazvala je najava suspenzije ingerencije Suda i Tužilaštva BiH i agencije Sipa. 
Jedan šeik je u otporu zapadnjačkoj agresiji rekao da muslimani ne jedu svinjetinu, ali da ako treba da umru od gladi, možda i mogu da ih nateraju na to. Ako naše postojanje bude ugroženo, bićemo prinuđeni da donosimo zakone koji će imati pravni legalitet i koji će se primenjivati na teritoriji RS. A sasvim drugi zakoni će važiti u FBiH. Imaćemo praktično dve zemlje. To ne priželjkujem, već se nadam da će biti pameti u međunarodnim centrima, što uključuje i neophodnu katarzu u EU, koja ovde treba da zameni OHR. Treba da se imenuju domaće sudije i da se sprovode domaći zakoni, te da niko nikome ne koči razvoj.
 
Na osnovu čega tvrdite da se neće dozvoliti da Srbi u BiH budu svedeni na manjinu i podvrgnuti nasilju kao na KiM? 
Teroristički režim koji na KiM ugrožava Srbe često pominje Srpsku, što je za nas veliko priznanje. Kada tvrde da neće dozvoliti RS na KiM, to je potvrda da je Srpska toliko etablirana da joj se ni ćošak ne može odbiti. Niko sem naše skupštine neće donosi odluke u ime nas, niti će imenovati gradonačelnike u ime naših građana tako što će da raspisuje izbore i sa dva-tri odsto izlaznosi priznaje njihove rezultate. A mnogi u Sarajevu bi to voleli. U RS postoje dva veća naselja sa Bošnjacima, Kozarac i Janja, koja uživaju svu našu pažnju, prava i ljubav. Ipak, BiH iz devedesetih i danas nije ista. U Sarajevu nema Srba, svi gradovi su monoetnički u oba entiteta, uz izuzetke Drvara, Glamoča, Grahova i Petrovca u FBiH. Izmaštana multietnička priča je samo lažni građanski model za konačnu supremaciju Bošnjaka.

Bajden: Saudijska Arabija i Izrael daleko su od sporazuma o normalizaciji odnosa
Izrael i Saudijska Arabija su daleko od sporazuma o normalizaciji koji bi uključivao sporazum o odbrani i američki civilni nuklearni program, rekao je predsednik SAD Džozef Bajden u intervjuu za Si-En-En.
Američki zvaničnici su posredovali u pokušaju da postignu dogovor o normalizaciji odnosa između dve zemlje, podseća Rojters.
„Daleko smo odatle. Imamo o mnogo čemu da razgovaramo”, rekao je Bajden.
Izraelski ministar energetike Izrael Kac je prošlog meseca izrazio protivljenje ideji da Saudijska Arabija razvija civilni nuklearni program kao deo bilo kakvog uspostavljanja odnosa između dve zemlje posredstvom SAD.
Bajden je ukazao na odluku Saudijske Arabije, uoči njegove posete kraljevstvu prošlog leta, da otvori svoj vazdušni prostor za sve avio-prevoznike, otvarajući put za više preleta ka i iz Izraela, prenosi Tanjug.

Bajden otputovao na evropsku turneju, posetiće Britaniju, Litvaniju i Finsku
Predsednik SAD Džozef Bajden otputovao je danas na evropsku turneju tokom koje će posetiti Veliku Britaniju, Litvaniju i Finsku, javlja Rojters.
Bajden će večeras stići u London, a narednog dana će se sresti sa britanskim kraljem Čarlsom III, prvi put od kada je krunisan.
On će razgovarati i sa britanskim premijerom Rišijem Sunakom u Dauning stritu.
Sledeća poseta je samit NATO u Viljnusu, u Litvaniji.
Bajden će provesti dva dana u glavnom gradu Litvanije, koja je domaćin godišnjeg samita NATO.
On ćee učestvovati na sastancima sa liderima i održati govor na Univerzitetu u Viljnusu.
Konačna stanica je Helsinki, gde se očekuje da će Bajden u četvrtak proslaviti proširenje NATO sa Finskom kao najnovijom članicom alijanse.
Ova nordijska zemlja je u aprilu postala 31. članica NATO.
Bajdenov savetnik za nacionalnu bezbednost Džejk Saliven rekao je da će Bajdenovo putovanje „pokazati predsednikovo vođstvo na svetskoj sceni”, navodi AP, prenosi Tanjug.

Đoković i ja ne igramo zbog novca
Od izveštača „Žurnala”
Melburn – Samo na jedno pitanje u prvom intervjuu na Australijskom openu Boris Beker nije umeo ili nije hteo da odgovori.
Otkrijte tajnu, kako uspevate tako dugo da ostanete jedan od najpopularnijih ljudi na svetu?
- Zaista ne znam, ne mogu vam to reći – kratko je uzvratio.
Ali ako on ne zna, ceo svet zna. Beker je na veliku scenu stupio u sred zlatne teniske epohe, sredinom osamdesetih kada je ovim sportom harala najharizmatičnija generacija u istoriji.
Fantastično rivalstvo Bjerna Borga i Džona Mekinroa koje je drastično povećalo interesovanje za tenis, otišlo je u istoriju i belom karavanu su bila neophodna nova lica.
Ivan Lendl i Mats Vilander su tada dominirali, ali nisu imali odgovarajući temperament. Bekerov trijumf u Vimbldonu doneo je baš ono što se tražilo – fitilj koji će da zapali eksploziv.
Kada se tome dodaju status božanstva u Nemačkoj, brojne afere sa lepim ženama i ko zna šta još, dobije se harizma koja i dalje intrigira celu planetu.
Ali oči u oči sa Borisom, izgleda sasvim drugačije. Opušten, spreman da strpljivo objasni svaki svoj odgovor, bez pretenzije da se iz svakog njegovog poteza vidi ko je, šta je i koliko je bitan u teniskom svetu, Nemac ostavlja utisak potpuno ispunjene osobe.
Beker je veliki zato što je veliki, a ne zato što to želi da bude.
Zašto je Novak baš u ovom trenutku svoje karijere odlučio da vas pozove, i zašto ste vi na to pristali baš u ovom trenutku svog života?
- Ne mogu da odgovorim za njega, već samo za sebe. Pozvao me je u oktobru, bilo je to iznenađenje za mene. Sreli smo se ubrzo u Monte Karlu, dugo pričali. Posle našeg prvog razgovora, imali smo odličnu komunikaciju. Mislim da je i on to isto rekao. Nastavili smo da komuniciramo sve do Mastersa u Londonu. Tada sam počeo pričam sa Marijanom Vajdom, kao i sa Edoardom Artaldijem i odlučio sam da započnemo partnerstvo.
Šta možete vi njemu da donesete a šta on vama?
- Mogu samo da odgovorim u svoje ime. Bio sam u deset gren slem finala, bio sam broj 1 na svetu, profesionalac 15 godina, znam igru i spolja i iznutra. Te specijalne momente igranja u polufinalu ili finalu gren slema samo nekoliko trenera je iskusilo, samo njih nekoliko zna šta znači boriti se za najveće trofeje i razume kroz šta igrači prolaze u tim mečevima, kako ličnosti kao Novak razmišljaju. Da biste postali broj 1 na svetu, morate da budete specijalni, drugačiji. Lakše je razumeti tu razliku ako ste to bili i vi sami.
Šta želi Đoković?
- Novak ima 26 godina i već za sobom ima uspešnu karijeru. Ali želi da nastavi da ima uspešnu karijeru. Veoma je važno istaći da on ima vrlo dobar stručni štab. Da biste bili danas uspešni morate da imate tim, a to su Edoardo, Miljan, Điđi, Marijan, i svako od njih je veoma važan za njegovu igru, kako bi slagalica Novak bila kompletna. Ja verujem da razumem moju ulogu u tome.
Da li ste oklevali kada vas je Đoković pozvao, da li ste se pitali da li mi je to potrebno?
- To je posao sa punim radnim vremenom. Morate da se posvetite maksimalno ako želite to da uradite kako teba. Tu nema polovičnog rada. Imam mnogo obaveza, imam porodicu, imam mladog sina. Zato sam prvo diskutovao sa porodicom. Postoji veoma malo tenisera zbog kojih bih uopšte razumišljao o ovome, ali smo zaključili da je Novak specijalan igrač i da budem deo tog puta je velika odgovornost, ali i velika čast i veliki izazov. A meni se dopadaju sve te tri stvari.
Možete li da mu pomognete da osvoji Rolan Garos?
- Sada smo u Melburnu i razmišljamo samo o sledećem meču. To je zlatno pravilo u svakom sportu, a naročito u tenisu. Ono što će se desiti u maju, junu ili julu me ne interesuje. Sada me interesuje samo naredni protivnik i to je sve.
Postoji mnogo sličnosti između Marija i Lendla, Edberg i Federera. Koje su sličnosti između Novaka i vas? 
- Ne znam da li poznajete Lendla tako dobro da vidite njegove sličnosti sa Marijem, ne znam ni da li poznajete toliko dobro Edberga da vidite njegove sličnosti sa Federerom. Mari je očigledno dobro odlučio da angažuje Lendla. Razumem Federerovu odluku da pozove Edberga, a Novak i ja imamo slične karaktere. Sa profesionalne tačke smo veoma ambiciozni, nismo motivisani novcem, već uspehom. Mi ne igramo tenis zbog para. Obojica mnogo volimo da predstavljamo naše zemlje i ja verujem da ima dovoljno sličnosti u komunikaciji među nama da se odlično razumemo.
Kako biste uporedili vašu generaciju velikih šampiona sa aktuelnom?
- To je uvek teško, jer su osamdesete i devedesete bile drugačije nego sada, ali ja verujem da je mentalitet šampiona uvek mentalitet šampiona, bez obzira o kojoj se deceniji radi. Kada je tenis u pitanju, verujem da su današnji igrači fizički mnogo napredniji, da mnogo više rade van terena od nas. Kada je u pitanju igra, u moje vreme se igralo sa mnogo više snage. Moj prvi servis je jači od servisa većine današnjih tenisera. A isto važi za Ivaniševića i Samprasa. Agasijevi udarci sa osnovne linije su dobri kao bilo čiji danas. Velika razlika je zato u količini rada na fizičkoj pripremljenosti van terena danas. Kao i u odnosu prema ishrani. Svi imaju odlične fizioterapeute, svako danas ima tim, dok smo mi imali samo jednog čoveka.
Da li će vaš angažman skinuti pritisak medija sa Novakovih leđa ili mu doneti još veći?
- Mislim da to nije važo, nisu bitni mediji nego sport. Kada ste broj 1, nije važno ko je na vašoj strani, vi ste u centru pažnje gde god idete.
Kako komentarišete žreb, s obzirom da su svi glavni konkurenti na drugoj strani od Đokovića?
- Bio sam na žrebanju, ali nikada nisam analizirao žreb. Nema dobrog i lošeg žreba. Samo je rad važan za vas i od vas zavisi da li će žreb biti dobar ili ne. Tačno je da postoje rejting, nosioci, da su neki igrači slavniji od drugih ali turnir počinje za sve isto, bez obzira na imena igrača. Samo to je važno.
Meteorolozi najavljuju vreo Australijski open, da li je Nole spreman za vrelinu i na terenu i van njega?
- On je osvojio ovaj turnir tri puta zaredom, ukupno četiri puta. Naviknut je na veoma vrele uslove i apsolutno je spreman za turnir.
Ugovor je na jednu godinu, čime biste bili zadovoljni na kraju 2014?
- Nikada ne pričam o ugovorima i nikad neću. Nadam se da je ovo početak dugog putovanja, a niko ne zna koliko će to putovanje trajati.
Legendarni Jon Cirijak je bio vaš menadžer, da li je on zainteresovan za rad sa Đokovićem?
- Nisam odgovoran za taj deo Novakog života.
Da li je ovo tek početak vaše trenerske karijere?
- Već sam radio kao trener, kada sam prestao da igram. Pet godina sam vodio nemački juniorski tim a iz njega su izašli igrači kao Nikola Kifer i Florijan Majer. Trenirao sam već tenisere, ali je moj profesionalni život otišao u drugom pravcu, počeo sam mnogo više da komentarišem na TV, što mi se dopada. TV komentarisanje je mnogo lakše od trenerskog posla.
Tako je protekao prvi intervju sa Borisom Bekerom. Svaka njegova reč ima isto svedočanstvo – legendarni šampion je rešen da da sve od sebe kako bi pomogao da Novak Đoković postane još veći. Čelična volja kojom je nekada vladao najvećim svetskim arenama sada je stavljena u službu srpskog asa.
Beker je postao deo tima čiji cilj je povratak Đokovića na svetski vrh i on će sve učiniti da tako i bude. Od sada je svaka Novakova pobeda i Borisova. Svaki Novakov poraz je i Borisov. A on ne voli da gubi.
----------------------------------------------------
Sa Bobom o starim vremenima
U igračkom dobu, Boris Beker je drugovao sa Bobom Živojinovićem. Kontakt nisu izgubili.
- I dalje smo prijatelji ali ga nisam video od Ju-Es opena. Srećemo se samo na gren slemovima, verujem da ćemo se videti na Garosu ili Vimbldonu. Kad se sretnemo, pričamo o starim dobrim vremenima.
----------------------------------------------------
Svetska slava preko noći
Karijera Borisa Bekera više liči na holivudsku priču nego na sportsku biografiju.
Počela je preko noći – za tinejdžera iz Nemačke gotovo niko nije čuo, čak ni iz teniskih krugova, kada je 1985. kao 17-godišnjak osvojio Vimbldon kao najmlađi šampion u istoriji.
Bila je to era Džona Mekinroa i Džimija Konorsa, koji su se četiri godine smenjivali na londonskom tronu posle povlačenja Bjerna Borga, a onda je momak iz zemlje koju tenis nije interesovao promenio sve.
Beker je u finalu nadigrao Kevina Karena, a dogodine je uspeh ponovio savladavši Ivana Lendla. Još pet puta je igrao u finalima, ali je samo još jednom pobedio – 1989. protiv Edberga.
Od Šveđanina je gubio 1988. i 1990, a 1991. je bio učesnik još jedne senzacije, ali sada kao žrtva. Niko nije mogao ni da sanja da će Bekera u finalu Vibmldona pobediti Nemac, a baš to je pošlo za reketom Mihaelu Štihu.
Poslednju šansu za titulu je imao 1995. protiv Pita Samprasa kome je posle poraza priznao da mu prepušta ključeve svog dvorišta, kao je simbolično nazvao Vimbldon.
Beker je osvojio još tri gren slem titule – na Ju-Es openu 1989. i u Melburnu 1991. i 1996. U prva dva finala je savladao Lendla, a u poslednjem Čenga. Na Rolan Garosu je samo jednom igrao u polufinalu, u celoj karijeri nikada nije osvojio titulu na šljaci, mada je igrao čak šest finala, 1995. u Monte Karlu nije iskoristio vođstvo sa 2:0 protiv Tomasa Mustera.
----------------------------------------------------
Raskinut ugovor sa „Mercedesom”
Kako piše „Bild”, Beker je od „Mercedesa” dobio 400.000 evra na ime kompenzacije za prekid ugovora o ulozi reklamnog ambasadora ove firme. Nemački dnevnik redovno prati šta se događa u srpsko-nemačkom taboru. Juče je citirao Nikolu Pilića da Borisu neće biti lako, jer će sve osim finala biti neuspeh, s obzirom da je Đoković trostruki uzastopni šampion.
----------------------------------------------------
IME I PREZIME                        Boris Beker
DATUM ROĐENjA                        22. 11. 1967.
MESTO ROĐENjA                       Lajmen
PREBIVALIŠTE                        Monte Karlo
VISINA                                        1,90 m
TEŽINA                                        85 kg
BROJ TITULA                              49
GREN SLEM USPEH                    6 titula
ZARADA                                       25.080.956 $
NAJBOLjI REJTING                1

Protiv Rusije za drugi krug šampionata
Rukometaši Srbije su na startu 11. evropskog prvenstva u Danskoj protiv Poljske izvojevali pobedu (20:19) koja može mnogo da znači u nastavku takmičenja, ali i već danas da izgubi na težini ako se dozvoli poraz od Rusije (18 č, RTS). Trijumf protiv ekipe koja je u C grupi u Arhusu startovala kao autsajder u borbi za jedno od prva tri mesta, doneo bi plasman u drugi krug.
– Nadam se da ćemo protiv Rusa odigrati mnogo rasterećenije – izjavio je selektor Srbije Vladan Matić na početku medijske konferencije. – Nadam se da je mučenje sa Poljacima bilo samo posledica važnosti meča. Sami smo sebi stavili teret na leđa i ostali „zakovani” na početku drugog poluvremena.
Loša igra u nastavku, u čijih prvih sedam minuta je Poljska napravila seriju od 6:0 i povela sa 15:13, bila je u prvom planu analize:
– Ne znam zašto smo stali. „Presekao” sam tajm-autom na 14:13. Bio je to specifičan period meča, jer smo stalno bili sa igračem manje. I tako smo pravili šanse, ali golova nije bilo. Delovali smo bezidejno. Ne mora da bude savršeno, ali mi koji imamo teške bekove moramo da idemo iz punog zaleta i pripremamo poziciju za narednog igrača. Rnić je posle zaleta dao jedan gol u drugom poluvremenu.
O slabijem učinku dvojice bekova za koje je ovaj turnir najzahtevniji u dosadašnjim reprezentativnim karijerama budući da su im poverene liderske uloge, Matić je rekao:
– U završnici sam vratio na teren Vujina i Petra Nenadića i da bih im pokazao da verujem u njih. Samo je potrebno da oni veruju u sebe. Stavljam glavu „na panj”, ali nadam se da će oni vratiti poverenje. Vreme je da preuzmu odgovornost i budu oni koji rešavaju utakmice.
Uprkos lošem izdanju Rusije protiv Francuske, srpski selektor insistira da se današnjem rivalu ukaže puni respekt:
– Rusija je podmladila ekipu i lepo igra. Nisu to više oni „teški” Rusi, ubrzali su igru i na dobrom su putu. Naši bekovi im više odgovaraju od francuskih koji su gipki. A ne možete da ne cenite ruske bekove Harboka, Atmana i Igropula, uz koje su i Aflitulin i Šelmenko – zaključio je Matić.
Posle šestog mesta na Olimpijskim igrama u Pekingu 2008. godine, Rusi su imali seriju loših rezultata: na tri velika takmičenja su bili plasirani od desetog mesta naniže, a za dva se nisu ni kvalifikovali. Na Svetskom šampionatu u Španiji prošle godine bili su sedmi.
– Ne bi trebalo da nas zavara visok poraz Rusije u prvom kolu. Ima dobar tim, iako zbog povreda nisu došli Dibirov, Rastvorcev i Čipurin. Ipak, ako budemo odigrali kao u prvom poluvremenu protiv Poljske, ishod će biti povoljan. Verujem da će nam sada biti lakše da igramo pošto smo uspešno pregurali prvi meč, u kojem je bilo dosta nervoze – kazao je Momir Rnić.
G. Kovačević

Znam šta je tenis na 50 stepeni
Od izveštača „Žurnala”
Melburn – Da nije bilo povrede na početku drugog seta, Jelena Janković bi posle prvog kola pevajući otišla sa Melburn parka. Ali nije joj bilo suđeno da u inače lakom meču do kraja ima lak posao. Rezultat od 6:1, 6:2 najbolje govori koliko je najbolja srpska teniserka u Japanki Doi imala neravnopravnu protivnicu, međutim, jedan događaj je pomračio sliku.
Jelena je na 2:1 u drugoj deonici, nezgodno proklizala, pala, ali je posle ukazane pomoći dobro nastavila meč:
– Povredila sam nogu dok sam otklizavala. Nisam iskrenula zglob nego sam nekako nategla petu. Ogrebala sam i koleno. Nisam osećala problem pri kretanju kada sam stavila zavoj. Čak sam posle bolje servirala, imala sam i nekoliko asova. Mogla sam i da trčim.
Do povrede je izgubila samo jedan gem.
– Nadam se da nije ništa strašno. Nije mi otekla noga, ali potpuno je zavijena pa i ne znam kako izgleda.
Drugi problem je bila vrućina.
– Čini mi se da sam zato i proklizala. Čini mi se kao da mi se patika lepila za podlogu, kao da se đon topi od velike vrućine – objasnila je neprijatan osećaj
Iako je bila tropska vrućina, nijedan poen juče nije igran pod krovom.
– Ne znam da li bi bilo bolje da su intervenisali. Bilo je prevruće, u hladu 40, na terenu 50 stepeni. Ali nije mi toliko smetalo, kao dete sam trenirala na Floridi tako da znam kako je igrati na vrućini. Da nisam pala, sve bi bilo u redu.
Kaže da faktor „plus 40” može da utiče i na rasplet turnira.
– U ovakvim uslovima je sve moguće, zavisi ko bolje može da izdrži. Oni kojima velika vrućina smeta, pada im koncentracija, raspada im se igra. Ja bolje podnosim vrelinu nego kada je nula stepeni. Mora samo da se pazi da ne dehidrirate.
Jankovićeva ni u sledećem kolu neće imati mnogo teži posao. Rivalka je opet Japanka, Ajumi Morita, 61. na svetu. Dva puta su igrale, Srpkinja je oba meča lako dobila. I Morita ima probleme sa povredama, već duže vreme je muče oba desna zgloba, i na ruci i na nozi.
V. Veličković
-----------------------------------------------------------
Pala sam kao medved
I pored povrede Jelena Janković nije gubila dobro raspoloženje.
– Pala sam kao medved sa svojih 70 kilograma – prsnula je u smeh dok je objašnjavala povredu.
-----------------------------------------------------------
Fed kup bez Jankovićeve
Jelena Janković se zvanično povukla iz Fed kupa posle finala 2012, prošle godine je bilo nagađanja da će se predomisliti, ali ništa od toga.
– Sigurno neću više igrati u ovom takmičenju – potvrdila je odluku.
-----------------------------------------------------------
Devet predaja i padanje u nesvest
Čak devet predaja je bilo u prvom kolu, u ova dva dana, mnogo više kod muškaraca. Peškir su bacili Hase, Izner, Rajšter, Štjepanek, Has, Golubjov, Tomić i Bogomolov, a kod teniserki Slovenka Hercog. Međutim, to nije bilo sve. Kanađanin Dančević je juče pao u nesvest u sred meča, ali ga je nastavio. Bilo je onesvešćivanja i među publikom zbog vrućine.
-----------------------------------------------------------
Maksimum 42,5 stepena
Zvanična informacija glasi da je maksimalna temperatura na Melburn parku juče bila 42,5 stepena u 17.45. Do prekida mečeva nije došlo jer je vlažnost vazduha bila na niskom nivou.
-----------------------------------------------------------
Lajović jači od pakla
Melburn – Do juče gotovo nepoznat, danas učesnika drugog kola Australijskog opena, jedan od 64 srećnika za koje se grend slem ne završava prvim mečom. Do juče je ovakve turnire gledao samo na TV, a sada se diči pobedama.
Dušan Lajović je u Melburnu postao deo svetske elite, njegova prava karijera tek sada počinje. A ulaznicu za svetski vrh nije bilo lako dobiti. Čak tri časa i tri minuta po paklenih 40-42 stepena celzijusa, takav test je srpski reprezentativac juče položio.
– Osećaj zbog pobede je neverovatan, sjajan. Bilo je veoma teško, pretoplo, duvao je vetar. Jako loše sam osećao loptu na početku, nisam tri udario sredinom reketa. U odlučujućim trenucima sam bio stabilniji. Obojici nam je ovo prvi put u takvoj situaciji, ali dobro se završilo - istakao je Lajović posle trijumfa sa 6:4, 7:6 (11:9), 4:6, 6:4 protiv Francuza Puja, 193. na svetu.
Ali ako je Lajović u prvom meču imao sreće u žrebu, jer je rival bio jedan od retkih slabije rangiranih od njega, sutra će biti drugačije. Japanac Kei Nišikori, 17. teniser sveta, pripada generaciji od koje se očekuje da uskoro istisne neke od veterana iz top tena.
Da se ATP lista pravi u ovom trenutku, Lajović bi prvi put u karijeri bio u prvih 100. U Melburn je stigao kao 117, sada ima dovoljno poena za 99. poziciju, ali do kraja turnira se može dogoditi da ga neko prestigne ali i da on još više napreduje.
V. V.
-----------------------------------------------------------
Jovanovski: Htela sam da se onesvestim
Melburn – Bojana Jovanovski se juče na startu Australijskog opena revanširala Slovakinji Čepelovoj za prošlogodišnji poraz u Čairu na startu Fed kupa, ali to joj verovatno bila poslednja briga. Pobediti vrućinu i povredu bilo je mnogo teže od teniskog zadatka.
– Dobro je što smo igrale poslednji meč, jer mi je ionako bilo užasno vruće – pričala je Srpkinja posle pobede sa 6:7 (1:7), 6:1, 6:3. – Dolazim iz Hobarta, gde je bilo hladno, sredinom prvog seta sam razmišljala da li da se predam, da se ne onesvestim na terenu.
Bojani je bolje krenulo tek kada je pozvala lekara.
– Trebalo je to i ranije da učinim. Dao mi je neku tabletu i kada je počela da deluje, bilo mi je bolje. Smanjila se vrućina, palo je veče, i sve je bilo bolje. Inače, već dve nedelje vučem povredu lakta i uopšte nisam spremna za turnir,. Moram da uzmem pauzu posle turnira jer je ovo mučenje.
Sledeća protivnica je Austrijanka Mojsburger, 49. na svetu, s kojom se nikada nije sastajala.
-----------------------------------------------------------
Naši danas na sve strane
Čak šestoro Srba će danas igrati na Melburn parku. Na Rod Lejver areni će rano ujutro Vesna Dolonc baciti rukavicu Sereni Vilijems, a posle njih na teren izlazi Novak Đoković protiv Leonarda Majera. Meč Ane Ivanović sa Anikom Bek je zakazan za oko osam časova na terenu broj 2.
Danas startuje i takmičenje dublova. Parovi: Nestor, Zimonjić (8) – Beker, Brands (Nemačka); Knap (Italija), Janković – Pavljučenkova, Zvonareva (Rusija); Vekić (Hrvatska), Jovanovski – Gariges (Španija), Švedova (Kazahstan).
-----------------------------------------------------------
Lov na Džona Tomića
Otac najboljeg australijskog tenisera se hvalio da će gledati meč svoga sina iako mu je to zabranjeno
Melburn – Tokom sinoćnjeg duela Rafaela Nadala i Bernarda Tomića, Rod Lejver arenom je krstarila specijalna ekipa redara tražeći u gomili od 15 hiljada ljudi lice Džona Tomića. Otac najboljeg australijskog tenisera je letos suspendovan na godinu dana zbog udaranja sparing partnera svog sina, zabranjen mu je ulaz na stadione čak i sa kupljenom kartom, ali on se dan pre meča hvalio da niko ne može da ga spreči da gleda Bernardov dvoboj sa brojem 1.
Bivši vozač taksija iz Husina u Bosni koji je zbog rata emigrirao u Nemačku, gde se Bernard rodio u Štutgartu, a onda se sa porodicom preselio u Australiju, ne prestaje da zadaje veliku glavobolju teniskim zvaničnicima.
Prošle nedelje je dobio specijalnu dozvolu da uđe na tribine u Sidneju, međutim, Melburn je druga priča, ovde ga ne žele na stadionu.
Redari na ulazima u Melburn park su juče dobili Tomićevu fotografiju kako bi ga sprečili ako pokuša da se ušunja.
S obzirom da se Bernard predao Nadalu posle samo jednog seta, nije poznato da li je tata Tomić ostvario svoju pretnju.
V. V.

Ništa nisam menjao
Boris Beker je odradio svoj prvi meč u funkciji trenera Novaka Đokovića. Srbin je prvi korak ka petoj tituli u Melburnu uspešno napravio, ali u njegovoj igri se nije videlo da se bilo šta promenilo.
Da li ste bilo šta odigrali drugačije zbog Bekera?
– Ne, nisam ni pokušavao. Vrlo je jasno da Boris ne želi da meni sada pravi neke velike promene. Moja igra je takva kakva jeste već godinama unazad. Sa njom sam imao dosta uspeha na različitim podlogama, on će da doprinese sa psihološkog aspekta. S obzirom da je i sam bio šampion, zna sa kakvim se izazovima suočavam tokom mečeva i tokom grend slem turnira.
Da li ćete nešto menjati?
– Naravno. Postoje elementi u mojoj igri koje treba da promenim. Radimo na tome, ali ne postoji sada neka velika promena u taktici ili tehnici. To su prilagođavanja i određene korekcije koje će verovatno doći do izražaja i doneti uspehe za neko vreme. Tek je početak naše saradnje, prvi meč zajedno i očekujem da će plodovi rada doći kasnije.
Da li vas zamara to što vas svi sada više pitaju o Bekeru nego o vama?
– Očekivao sam kada sam stupio u kontakt sa njim, i na kraju kada smo se dogovorili da ćemo raditi zajedno, da će to privući veliku pažnju. Ipak je on veliki šampion i čovek sa jakim karakterom. Ne samo što je bio uspešan nego ima i upečatljivo prisustvo da gde god se pojavi, ljudi ga primećuju i uvažavaju. Drago mi je što je sa mnom, jer imam veliko poštovanje za sve što je postigao. I iskreno se nadam zajedničkom uspehu.
Nadigrali ste Lacka sa 3:0, ali nije bilo glatko tokom cele partije?
– Ovo je moj prvi zvanični meč posle finala Dejvis kupa. Ne tražim izgovor, ali sam i očekivao da ću imati možda malo poteškoća u početku da pronađem ritam i realizujem ono što sam zamislio. Na kraju se to i obistinilo. Treći set je bio onakav kakav sam želeo da bude.
Argentinac Leonardo Majer je sledeći protivnik?
– Nikada nismo igrali, ali znam da ima atipičnu stil za Argentinca, jak servis, izlazi na voleje, koristi slajs.
Duel sa brojem 98 iz Buenos Airesa je na programu danas. Mogući rivali u 3. kolu su Rus Tursunov, 30. nosilac, i Uzbekistanac Istomin.
Vojin Veličković
-----------------------------------------------------------
Biće autobiografija
Novak Đoković je prošle godine izdao knjigu o ishrani u tenisu, ali to nije kraj njegovog doprinosa teniskoj literaturi.
– Sigurno ću napisati augobiografiju, ali još je rano. Ima vremena. Još je rano. Imam još dosta toga da napišem i podelim sa ljudima i to ću uraditi kada dođe vreme.
-----------------------------------------------------------
Federerov rekord
Federer je juče postavio novi rekord – 57 uzastopnih učešća na grend slemovima. Međutim, on nije bio impresioniran.
– Do pre 20 godina teniseri nisu igrali sve turnire. Agasi je deset puta preskočio Melburn, Borg je ovde samo dva puta igrao – istakao je. Do juče je delio rekord od 56 učešća sa Vejnom Fereirom.
-----------------------------------------------------------
Edberg: Motivisaću Rodžera za nove titule
Melburn – U Melburnu je juče lansirano još jedna senzacionalna saradnja. Rodžer Federer je odigrao prvi meč u saradnji sa Stefanom Edbergom (47). Šveđanin je dva puta osvajao Australijski open, ali oba puta na Kujongu, 1985. i 1987, pre nego što se turnir 1988. preselio na Melburn park. Igrao je posle još tri finala, ali nijednom nije došao do titule.
– Uveren sam Rodžer i dalje ima odličnu igru, ali mora da bude stalno maksimalno motivisan. Nadam se da ću moći da mu pomognem i inspirišem ga – objašnjava Edberg koji posle penzionisanja, pre 18 godina, nije bio mnogo prisutan u vrhunskom tenisu.
Najbolje svedočanstvo koliko je Federer pao u poslednjih godinu dana je njegovo tek šesto mesto na ATP listi. Edberg tvrdi da on može mnogo bolje.
- Gren slem trofeji su i dalje njegov prioritet i kada me je zamolio da bar razmislim o angažmanu, ja sam to i učinio. Sada sam uveren da i dalje može dve nedelje da odigra na izuzetnom nivou. Zbog toga sam se odrekao mirnog života van ATP Tura.
V. V.

Zvezda steže odbranu
Iz beogradskog „proleća”, košarkaši Crvene zvezde sleteli su u pravu rusku zimu. Utorak su dočekali u avionu za Nižnji Novgorod i proveli ga u odmoru i pripremi za utakmicu drugog kola „poslednjih 32” Evrokupa (16,40 č). Sasvim je izvesno da će malo toga videti u petom po veličini gradu Rusije, smeštenom na ušću Oke u Volgu, kao i da ih u Sportskoj dvorani sindikata (5.600 gledalaca), očekuje kvalitetan protivnik i bučna publika.
Iako Nižnji tek par sezona predstavlja faktor u ruskoj i regionalnoj košarci, rezultatima zaslužuje izuzetno poštovanje. Lane su u ovoj dvorani padali CSKA, Uniks i Himki, a petim mestom u VTB ligi zaslužio je mesto u Evrokupu. U uvodnoj fazi je imao skor 8-2, a u drugoj je startovao pobedom u Atini protiv Panioniosa. Trener Zoran Lukić tvorac ovog „košarkaškog čuda” sa skromnim budžetom sastavio je kompaktan tim od ruskih igrača i Amerikanaca, a za „crveno-bele” je otežavajuća okolnost što veoma dobro poznaje njihovu igru . Ipak, ukoliko žele u završnicu Evrokupa, Zvezdini igrači moraju da budu na nivou utakmica iz Evrolige, bez obzira što u sastavu neće biti Blejk Šilb.
– Nižnjije jako dobro odigrao prvi deo takmičenja u Evrokupu, dominantno osvojio prvo mesto u grupi u kojoj je bio i naš rival iz ABA lige Budućnost. U pauzi sudobili značajno pojačanje, plejmejkeraTejlora Ročestija, koji je došao iz Montepaskija. Realno je da se bore za vrh tabele jerza to imaju kvalitet. Iako će igratibez slovenačkog centra Brezeca to se neće mnogo odraziti jer imaju snažnu timskuigrui odličanšut za tri poena. Ruski tim zaslužuje velikupažnju i moraćemo da odigramo mnogo bolju odbranu nego protiv Bilbaa i Radničkog. Samo na taj način možemo da dođemo došanseda ih savladamo Nižnji Novgorod – istakao je trener Dejan Radonjić.
Po običaju, Radonjić ne otkriva taktičke adute, ali naglašava da su svi igraći zdravi i spremni za borbu. U njgovoj beležnici sigurno su podvučena imena Amerikanaca Ročestija, Tomposna i Babita, kao i Antonova, Panina, Baburina, Kvostova i Gubanova.
–Svesni smo da se u ovoj fazi takmičenja igra mali broj utakmica u grupi koje su jednako važne, kao i svaki poen. Činjenica je da će pobednik ovog duela znatno uvećati šanse za prolazak u osminu finala Evrokupa, ali daleko od toga da će završiti posao.
M. S.

Ulemek otkrio ubice Slavka Ćuruvije
Optužnica za ubistvo novinara Slavka Ćuruvije, vlasnika listova „Dnevni telegraf” i „Evropljanin”, biće podignuta za mesec dana, a ključni svedok protiv osumnjičenih je Milorad Ulemek Legija, bivši komandant Jedinice za specijalne operacije. Za ubistvo Ćuruvije, počinjeno 11. aprila 1999. godine, osumnjičeni su Radomir Marković, bivši načelnik Resora Državne bezbednosti Milan Radonjić, bivši načelnik beogradskog Centra DB, i nekadašnji operativci službe Ratko Romić i Miroslav Kurak.
Romić i Radonjić su juče uhapšeni u Beogradu, Marković je na odsluženju kazne od 40 godina zatvora, dok je Kurak u bekstvu.
Prvi potpredsednik vlade Aleksandar Vučić izjavio je juče na konferenciji za novinare u Vladi Srbije da, pored Ulemeka, koji „leži i provodi svoje vreme u zatvoru i ležaće i dalje”, postoje još dva svedoka koji su potvrdili njegovu priču, ali da njihova imena ne mogu za sada da budu otkrivena iz bezbednosnih razloga.
„Policija je dostavila tužilaštvu izveštaj o otkrivanju ovog krivičnog dela. Obavljeni su pretresi objekata koje su koristili Radonjić i Romić. Ubice Slavka Ćuruvije otkrili smo tako što smo došli do svedoka koji je odlučio da progovori i saopšti svoja saznanja. Reč je o osobi koja je poznata po učešću u mnogim događajima iz tih vremena, o Miloradu Ulemeku Legiji. Njegovo svedočenje bilo je bezuslovno i nikakve povlastice nije tražio. Govorio je vrlo detaljno o svojim saznanjima”, rekao je specijalni tužilac Miljko Radisavljević, dodavši da očekuje da će istraga biti završena za mesec dana, posle čega će biti podignuta optužnica.
Vučić i Radisavljević nisu želeli da kažu da li je i bivša predsednica JUL-a Mirjana Marković umešana u ubistvo novinara Slavka Ćuruvije, istakavši da se tužilaštvo bavi dokazima i da treba sačekati da se završi istraga. Vučić nije želeo da odgovori na pitanje „Politike” da li se zna gde je Miroslav Kurak i da li je za njim raspisana poternica. „Ne bih davao informaciju o tom pitanju. Molim vas da to ne pitate ni druge”, kratko je rekao Vučić.
 
Rodoljub Milović, Veran Matić, Miljko Radisavljević, Alekasandar Vučić, Nikola Selaković i Zagorka Dolovac Foto Tanjug 
„O sadržini iskaza koji je tužilaštvo dobilo neću govoriti, dovoljno sam rekao o motivima”, rekao je Radisavljević.
On je podsetio da se Radomir Marković i Milan Radonjić terete da su bili podstrekači na ubistvo, dok se kao neposredni izvršioci sumnjiče Miroslav Kurak i Ratko Romić.
Vučić je dodao da je svedočenje Milorada Ulemeka Legije u vezi sa ubistvom novinara Slavka Ćuruvije provereno i potkrepljeno drugim dokazima, čak i mnogo više nego što su proveravana svedočenja na kojima se zasniva presuda za ubistvo premijera Zorana Đinđića.
Odgovarajući na pitanje o kredibilitetu Ulemeka kao svedoka, Vučić je decidirano odgovorio da saznanja o takvim ubistvima ne može imati bilo ko, već neko iz „tog miljea”.
On je dodao da je tužilaštvo posle 14 godina zaključilo da sada ima dovoljno materijala u rukama i da „ima više živih reči koje potvrđuju zločinačku ulogu dela države i pojedinaca koji su tobože u ime države takav zločin izvršavali”.
„Kao i u slučajevima ’Stambolić’, ’Budva’ i ’Ibarska magistrala’, motiv je politika. Ne isključujem da ćemo i u toku istrage doći i do drugih motiva, možda ličnih, ali za sada motiv je politika. Direktni nalogodavac je Radomir Marković. Da li ćemo doći do višeg nivoa, videćemo u toku istrage”, rekao je tužilac Radisavljević odgovarajući na pitanja novinara.
Aleksandar Vučić je podsetio da je pre nekoliko nedelja rekao da je slučaj Ćuruvije paradigma mnogih slučajeva iz prošlosti, a da oni koji hoće da reformišu zemlju moraju da se suočavaju sa slučajevima iz prošlosti, što je neophodno da bi se živelo u normalnoj državi.
On je najavio rasvetljavanje još nekih zločina i podvukao da niko ne može da ubija nekažnjeno i da se nikad takvi zločini u Srbiji više neće događati. „Želeo bih da zahvalim nekolicini ljudi koji su duboko bili umešani u ovo, a to su predsednik Srbije, ljudi iz komisije, zatim malog broja ljudi iz BIA, MUP-a i Ministarstva pravde. Niko u javnosti nije saznao ništa od onoga što smo radili i za vas je bilo iznenađenje ovo što je tužilac Radisavljević rekao”, kazao je Vučić.
On se izvinio porodici Ćuruvije što je toliko čekala da osumnjičeni za ubistvo Ćuruvije izađu pred lice pravde.
„Nije bilo lako doći do ovih informacija i neću da optužim nikoga pre nas da nije želeo da dođe do rešenja”, rekao je Vučić i naglasio da je marljiv rad i trud doveo do rezultata. Rekao je i da ne veruje da je neko namerno opstruirao istragu svih ovih godina. Podsetio je da je javnosti bilo poznato da je Ćuruvija bio praćen do 30 sekundi pred ubistvo, ali da je do sada nedostajalo da neko potvrdi tužiocu ko su bili izvršioci i nalogodavci. Posebno je pomenuo angažman Komisije za istraživanje ubistava novinara u kojoj su direktor B92 Veran Matić i glavna urednica „Politike” Ljiljana Smajlović, koji su, dodao je, svakodnevno pritiskali i radilo se danonoćno. „Znali smo da smo na tragu, da je jedan od pripadnika DB rekao da je negde Ulemek nešto pomenuo, ali se verovalo da Ulemek neće o tome govoriti, ali je takođe neko pažljivo čitao dokumentaciju”, rekao je Vučić.
D. Čarnić
M. Galović
-----------------------------------------------------------
Sve Ulemekove tajne
Milorad Ulemek Legija u požarevačkom zatvoru „Zabela” kao jedan od najčuvanijih zatvorenika služi kaznu od 40 godina zatvora. On je osuđen na maksimalne zatvorske kazne u slučajevima atentata na premijera Zorana Đinđića, ubistva Ivana Stambolića, zločina na Ibarskog magistrali, kao i u predmetu poznatom kao „Zemunski klan”.
Ulemek je i ranije pominjan kao osoba koja zna ko su počinioci ubistva Ćuruvije. Na suđenju za ubistvo Đinđića, Čedomir Jovanović, lider LDP-a, svedočio je o događaju kada je Ulemek tokom protesta JSO došao u kancelariju Dušana Mihajlovića, nekadašnjeg ministra policije.
„Na jednom zidu bio je pano sa 30 fotografija žrtava nerasvetljenih ubistava, među kojima i Slavko Ćuruvija i Milan Pantić. Pored fotografija bila je i ponuda MUP-a da za svaku informaciju o tim ubistvima plati nagradu od 300.000 nemačkih maraka. Ulemek je pogledao pano i rekao: ’Pa, mogao bih da vam uzmem pet miliona’”, rekao je Jovanović u svedočenju u aprilu 2005. godine.
----------------------------------------------------------
POSLEDNjA VEST
Počela saslušanja u tužilaštvu
Radonjić i Romić privedeni su sinoć u Specijalno tužilaštvo za organizovani kriminal. Do zaključenja ovog izdanja „Politike” saslušanje još nije bilo okončano.
-------------------------------------------------------
REAGOVANjA NA HAPŠENjA OSUMNjIČENIH ZA UBISTVO ĆURUVIJE
OEBS pozdravlja hapšenja osumnjičenih za ubistvo Ćuruvije
Organizacija za evropsku bezbednost i saradnju pozdravila je juče hapšenja osumnjičenih za ubistvo novinara i vlasnika lista „Telegraf” Slavka Ćuruvije 1999. godine i pozvala na poštovanje prava u krivičnim istragama. Predstavnica OEBS-a za slobodu medija Dunja Mijatović je u saopštenju izrazila olakšanje što je, sa približavanjem 15. godišnjice ubistva Ćuruvije, istragom identifikovan izvestan broj osumnjičenih uključujući moguće „mozgove” tog gnusnog čina. „Hapšenja pokazuju da je napredak moguć jedino onda kada postoji jasna politička volja i posvećenost vlasti”, konstatovala je Mijatovićeva.
Ona je ocenila da je Komisija za istragu ubistava novinara, koju je formirala srpska vlada, pružila ključni doprinoshapšenjima odgovornih.
Tanjug
-----------------------------------------------------------
Drašković: Vučić obavio istorijski posao
Srpski pokret obnove daje punu podršku koordinatoru službi bezbednosti Aleksandru Vučiću koji je jedini posle 5. oktobra 2000. odlučno krenuo u otkrivanje do sada neotkrivenih zločina državnog terorizma u Srbiji za vreme vladavine Slobodana Miloševića, izjavio je juče lider te stranke Vuk Drašković. Drašković je, govoreći o hapšenjima u slučaju Ćuruvija, ocenio i da je Vučić „obavio istorijski posao” i da su hapšenja od ogromnog značaja za pravdu i „moralno ozdravljenje države”, te da zbog toga lider naprednjaka može da računa na „punu, svestranu i bezrezervnu podršku svakog člana SPO”.
Tanjug
-----------------------------------------------------------
UNS: Veliki dan za srpsko novinarstvo
 „Ovo je veliki dan za srpsko novinarstvo, ali jedino ukoliko iza hapšenja osumnjičenih stoji spremnost policije i tužilaštva da se hrabro suoče sa činjenicama za koje snose odgovornost”, navelo je Udruženje novinara Srbije.
U saopštenju se podseća da su UNS i medijska zajednica godinama ukazivali da su izvršioci ubistva Slavka Ćuruvije ljudi iz aparata Državne bezbednosti, ali da te institucije do sada nisu bile spremne da reše najteže zločine iz bliske prošlosti.
Beta
-----------------------------------------------------------
NUNS: Otkriti nalogodavce ubistva
Nezavisno udruženje novinara Srbije pozdravilo je juče hapšenje bivših pripadnika DB-a Ratka Romića i Milana Radonjića, ističući da je još važnije otkriti nalogodavce ubistva Ćuruvije, naročito imajući u vidu činjenicu da je Državna bezbednost bila služba za čije funkcionisanje je direktno odgovorna država. Beta
-----------------------------------------------------------
Miodrag Rakić: Dokaz sazrevanja društva
Potpredsednik Demokratske stranke Miodrag Rakić izjavio je juče da hapšenje dvojice osumnjičenih za ubistvo novinara Slavka Ćuruvije pokazuje da srpsko društvo postaje spremno da se suoči sa tamnim stranama svoje prošlosti. Nekadašnji sekretar Saveta za nacionalnu bezbednost rekao je da sada predstoji složen i odgovoran proces utvrđivanja konkretne odgovornosti, a to znači utemeljivanje pravde na činjenicama i dokazima. Beta
-----------------------------------------------------------
Jovo Ćuruvija: Tek smo na početku
Brat pokojnog Slavka, Jovo Ćuruvija, rekao je juče da bi „objavljivanje četiri  imena učesnika brutalnog smaknuća trebalo da bude samo početak spiska imena, jer bi trebalo da odgovaraju svi koji su upleteni, po bilo kom osnovu”: „Nisam zadovoljan jer među uhapšenima nema onih koji su na dan ubistva pomagali ubicama obaveštavajući ih o Slavkovom kretanju. Oni su za mene direktni saučesnici”.
Ćuruvija je dodao: „Veran Matić i Ljilja Smajlović, uz podršku ostalih članova Komisije za istraživanje ubistava novinara i Aleksandra Vučića, učinili su ono što organi države nisu petnaest  godina.Ovo je uspeh onih novinara koji  petnaest godina uporno postavljaju pitanje ko je ubio Slavka Ćuruviju.Ti novinari su držali budnom srpsku  i evropsku javnost  i  u kontinuitetu opominjali da su ubice Slavka na slobodi.  Da  njih nije bilo Slavkovo ubistvo bi bilo zaboravljeno kao  mnoga druga ubistva zločinačkog režima Miloševića”.
-----------------------------------------------------------
Nenad Čanak: Srbija mora da se suoči sa nalogodavcima svih zločina
Novi Sad – Predsednik Lige socijaldemokrata Vojvodine Nenad Čanak ocenio je juče da je veoma dobro što je Srbija počela da se suočava sa svojom prošlošću, ali da mora da se suoči sa nalogodavcima svih zločina.
On je u izjavi Tanjugu rekao da je uveren da će istraga pokazati sve detalje, ali i da je nemoguće da se Srbija zaista suoči sa svojom prošlošću bez suočavanja sa nalogodavcima svih stravičnih zločina poput ubistva Slavka Ćuruvije, Ivana Stambolića i nebrojenih drugih.
Čanak se ne slaže s onima koji tvrde da ranije nije postojala nikakva politička volja da se reši to pitanje, ali primećuje da je tek posle svih ovih godina počela da popušta zavera ćutanja koja je sve to „zauvijala”.„Najvažnije je da se sada ide u dubinu, jer sve je ovo vrh ledenog brega i ako se ne otkriju nalogodavci, i ne samo oni, već i inspiratori i kompletna struktura zla koja je vladala tih devedesetih, onda je sve ovo uzalud”, rekao je Čanak.
-------------------------------------------------------------------------
Branka Prpa: Kurak nije pucao
Branka Prpa, udovica ubijenog novinara Slavka Ćuruvije, izjavila je da Miroslav Kurak nije pucao u Ćuruviju.
Ona je za „Nin” rekla da je Kurak za nju novo ime.
„Za mene je to novo ime, ali on nije pucao u Slavka. Ne liči mi na tu osobu. Drugog, koji je mene sa leđa udario pištoljem po glavi, nisam videla”, rekla je Branka Prpa.
Ona je potvrdila da je videla Ćuruvijinog ubicu i opisala ga: „Bio je mlad, imao je crnu kapu i bio obučen u crno. Ta hladnoća, taj mir nekog ko oduzima život, to pamtim.”
Ona je istakla da je bilo raznih manipulacija i u štampi i da je zato vrlo oprezna.
„Objavljen je foto-robot potencijalnog ubice, koji se meni posle javio iz Finske. To su sve bile nameštaljke, policajci takvo puštanje u javnost raznih dezinformacija zovu ’zečevi’. I to traje do danas”, kazala je Branka Prpa.Beta
-----------------------------------------------------------
Vučić: Mladiće u Peći nisu poubijali Britanci
Šestoricu srpskih mladića, ubijenih u masakru 14. decembra 1998. godine u kafiću „Panda” u Peći, nisu pobili ni britanska tajna služba MI-6, ni specijalci iz SAS-a, izjavio je Vučić. Ta verzija jednog od najtežih zločina nad Srbima na Kosovu i Metohiji pre povlačenja snaga bezbednosti iz pokrajine u junu 1999. godine, objavljena je u „Nedeljniku” i preneta u drugim listovima. Vučić je istakao da taj zločin nema veze „ni sa kakvom britanskom ili bilo kojom drugom službom”.
„To nanosi štetu našoj zemlji, mi sa njima imamo odlične odnose a oni sa tim nemaju nikakve veze. Tu ima čudnih stvari i to je veoma teško da o tome danas govorim, kada budemo imali više detalja mi ćemo o njima obavestiti javnost. Nećemo izlaziti ni sa kakvim detaljima dok ih ne budemo imali više i da možemo da sklopimo celu priču. Uveren sam da ćemo radom i posvećenošću i daljim otvorenim predistražnim radnjama uspeti da dođemo do zaključka i optužnice koje će nas dovesti do daljih rezultata u tom slučaju”, istakao je Vučić.
On je rekao da Milorad Ulemek Legija nije dao bilo kakve informacije o ovom slučaju, rekavši da su u tom predmetu bili angažovani časni veštaci ali da je bilo „čudnih stvari sa dokumentacijom”. Ovaj zločin aktuelizovan je u medijima nakon što je Vučić nedavno izjavio da nema dokaza da su ubistvo šestorice srpskih mladića u kafiću „Panda” izvršili albanski ekstremisti kako se to veruje. „Ima mnogo strašnih stvari sa kojima ćemo morati da se suočimo”, rekao je tada bez pojašnjenja.
-----------------------------------------------------------
Ko je sve pominjan kao mogući izvršilac
Tokom minulih deceniju i po mediji su objavili više mogućih neposrednih izvršilaca ubistva Ćuruvije. Bivši ministar unutrašnjih poslova Dušan Mihajlović je u intervjuu „Politici” objavljenom 2010. godine izjavio da je „jedini svedok ubistva rekao da može da prepozna ubicu, pa je sa 85 odsto sigurnosti prepoznao Luku Pejovića, a ne nekog od navedenih lica”. Koliko je poznato, jedini očevidac zločina je Branka Prpa, koja je bila uz Ćuruviju u trenutku ubistva.
Pejović je likvidiran krajem 2000. godine a „Politika” je zbog tvrdnji da je on ubica Ćuruvije, objavljenih u tom intervjuu, kažnjena po tužbi njegove porodice sa milion dinara. Štampa je kao izvršioca ubistva pominjala i Zorana Ristovića Priku, koji je likvidiran 2001. godine. Lider SRS-a Vojislav Šešelj tvrdio je da su izvršioci ubistva Ćuruvije Zoran Davidović Ćanda i Branko Jeftović Jorga. Obojica su ubijeni u Beogradu. 
 
-----------------------------------------------------------
Nikolić: Zadovoljenje pravde
Predsednik Srbije Tomislav Nikolić istakao je juče da će otkrivanje osumnjičenih za ubistvo Slavka Ćuruvije i prikupljene informacije dovesti do zadovoljenja pravde i predstavljati upozorenje da se takav svirep zločin više nikada ne ponovi. Povodom rezultata rada Komisije za istraživanje ubistava novinara Nikolić je rekao da je svojevremeno poručio Ćuruvijinom bratu da će jednog dana otkriti ubice. „Do sada nerazjašnjeno ubistvo Slavka Ćuruvije predugo je opterećivalo srpsko društvo i predstavljalo je osnov za sukob između pripadnika različitih političkih opcija”, naveo je predsednik u saopštenju. „Svojevremeno sam, sprovodeći politiku stranke kojoj sam pripadao, izneo negativno mišljenje o tada već pokojnom Ćuruviji, što je poslužilo i dugo će da služi za politički obračun sa mnom. Niko ne pominje da sam tada poručio njegovom bratu da ću jednog dana otkriti ubice”, dodao je on.
Sada je potpuno jasno da je ubistvo na monstruozan način organizovano i izvršeno od strane dela državnog aparata, ali će ostati nejasno zašto to nijedna vlast do sada nije razotkrila, navedeno je u saopštenju.
„Čestitam malobrojnima koje je predvodio Aleksandar Vučić koji su znali za akciju i sačuvali njenu tajnost”, rekao je predsednik.
Tanjug
-----------------------------------------------------------
Hadži Dragan Antić: Mira Marković neće da govori za srpske medije
Prijatelj i izdavač knjiga bivše predsednice JUL-a Mire Marković, Hadži Dragan Antić, preneo je juče da ona ne želi da daje bilo kakve izjave za srpske medije, posebno ne da komentariše navode da je naručila ubistvo novinara i vlasnika lista „Telegraf” Slavka Ćuruvije 11. aprila 1999. godine. –Ona odbija da razgovara sa srpskim medijima već dve godine. Ja sam i danas pričao sa njom, ali ne želi da bilo šta govori o tom slučaju”, rekao je juče Hadži Dragan Antić za Tanjug.

Vučić poručio Ružiću da izađe iz vlade
Slučaj hapšenja vlasnika „Zekstre” i predsednika Fudbalskog kluba Partizan Dragana Đurića izazvao je juče ozbiljne političke razmirice između članova Vlade Srbije Aleksandra Vučića i Branka Ružića. Na izjavu ministra Ružića povodom privođenja predsednika FK Partizan Dragana Đurića da smatra da je nevin, Vučić je burno reagovao. On je ocenio Ružićevu izjavu kao skandaloznu i nefer i poručio mu: – Ako ti se ne sviđa šta radi država, nemoj da sediš u vladi.
Vučić je dodao da je razočaran Ružićevim reagovanjem.
– Nemam problema da sam kriv i kada pada kiša i kada bilo kome nešto padne na pamet. Nemam problema da sam kriv Ružiću kada se njegovi drugovi bave kriminalnim radnjama, ili bar tako misle nadležni državni organi. Ni kada to rade moji drugovi ili bilo ko drugi, ali imam problem ako vi svaki put kada država radi svoj posao stajete na stranu onih drugih. Sa tim imam problem i to mogu da rade neki drugi, ali ne mogu da razumem ako to rade predstavnici države– kazao je Vučić.
On je upitao: – Šta hoćete? Da me ostavite samog na poljani. Taj koji hapsi narko-dilere je Vučić, taj koji hapsi tajkune je Vučić. Udrite svi po njemu, mi nemamo veze sa tim.
– Pokušali su to da okrenu ne neku sportsku priču, a ovde nije reč o fudbalskim klubovima. Sit sam tih prevarantskih trikova. Sit sam toga da tajkuni svaki put imaju podršku od nekih koji u javnosti kažu da podržavaju ono što radimo, a tajkunima govore da su na njihovoj strani i da ludi Vučić vodi rat protiv njih, rekao je prvi potpredsednik i poručio da to više neće da trpi.
– Uostalom, imam ponudu za Ružića: vratite nam Veterinarski zavod u stanje u kojem je bio pre privatizacije – zaključio je Vučić.
Branko Ružić je inače u izjavi za „Naše novine” rekao da pravosudni organi moraju u miru da rade svoj posao u skladu sa objektivnim merilima. „Na drugoj strani, kao prijatelj gospodina Đurića, uveren sam u njegovu nevinost ili makar u zakonitost u poslovanju. Svakako, neka nadležni organi nezavisno rade svoj posao i nemam manir da se u to mešam”, kazao je Ružić.
Komentar Branka Ružića na Vučićevo reagovanje do zaključenja ovog izdanja nismo uspeli da dobijemo.
Portparol suda Dušica Ristić rekla je za Tanjug da je sudija za prethodni postupak Đuriću odredio pritvor do 30 dana.
– Istovremeno je doneo odluku da će Đurić biti pušten da se brani sa slobode ukoliko položi sudu jemstvo od dva miliona evra u dinarskoj protivvrednosti i dostavi dokaz o tome – precizirala je Ristićeva.
To znači da će Đurić biti u Okružnom zatvoru u Beogradu dok njegova odbrana, to jest rodbina i prijatelji ne skupe dovoljno novca ili ne upišu hipoteku na nepokretnosti u vrednosti od dva miliona evra.
D. Telesković
-----------------------------------------------------------
Đurićeve firme– majstori za gubitke
Većina firmi koje je u postupku privatizacije kupio Dragan Đurić beleži gubitke. O neplaćenim porezima, zaradama i doprinosima radnicima – da se i ne govori. Veterinarski zavod Zemun, „Nolit”, „Optika”, „Savremena”, „Šumadija”, najveća su preduzeća čiji je vlasnik u proteklih desetak godina postao predsednik „Zekstre”.
Najpre je „Zekstra” kupila Veterinarski zavod Zemun. Veliku i uspešnu firmu za proizvodnju stočne hrane i lekova konzorcijum „Zekstra-Bankom” platio je 9,1 milion evra. Vrhovni sud je u dva navrata osporavao ovu privatizaciju, ali Agencija za privatizaciju je 2005. godine konačno i treći put Veterinarski zavod dodelila Đuriću.
Potom je 2008. godine Veterinarski zavod u konzorcijumu sa konsalting kućom „Beta ITH PBB”, kupio beogradsku „Optiku” za 7,5 miliona evra. Kako je tada Đurić najavio, bio je spreman da investira više od pet miliona evra u ovu firmu sa prodajnim objektima širom Beograda i u nekim gradovima u unutrašnjosti.
Kupio je i „Nolit”, izdavačkog giganta bivše Jugoslavije, a osim u Srbiji, Đurić je posao širio i u Republici Srpskoj. Tako je u Banjaluci 2008. godine sa Miroslavom Miškovićem, vlasnikom „Delte”, kupio Robnu kuću „Boska”, a mediji su pisali o njegovim dobrim odnosima i sa Miloradom Dodikom. „Zekstra” je nastavila da raste i postala zastupnik velikih svetskih modnih brendova za Srbiju, poput „Dizela”, „Maks mare” i „Maks i ko”.
Reklo bi se veoma uspešna privatizaciona priča, ali se ubrzo pokazalo da nije baš tako. Veterinarski zavod Zemun jedna je od 24 sporne privatizacije čije preispitivanje traži Evropska unija. Veterinarski zavod Zemun, prema poslednjim izveštajima Agencije za privredne registre koji se odnose na 2012. godinu, ima gubitak od 556.966.000 dinara, dok je 2011. godine imao dobitak od 9.735.000 dinara. Podaci za 2013. godinu biće poznati za koji mesec.
Što se tiče „Nolita”, u objektima koji imaju najbolje lokacije sada su butici „Zekstre”, a 2012. godinu je završio sa minusom od 13.579.000 dinara. Radnici „Optike” su štrajkovali zbog neisplaćenih zarada, a na kraju 2012. minus ove firme iznosio je 85.695.000 dinara.
„Zekstra grupa” je prošlu godinu završila sa 577.849.000 dinara gubitka i pre nekoliko meseci pojavila se na spisku najvećih poreskih dužnika u Srbiji sa 183 miliona dinara duga državi.
Iz Saveta za borbu protiv korupcije godinama su upozoravali na nepravilnosti u toku privatizacije Veterinarskog zavoda.
S. Despotović

I ruska i američka ambasada isto misle o izborima
Stav nemačkog ambasadora Hajnca Vilhelma – da je pitanje održavanja prevremenih izbora u Srbiji unutrašnja stvar, ali da to ne bi bilo blagonaklono prihvaćeno u Nemačkoj i drugim evropskim zemljama, jer bi energija bila usmerena na predizbornu kampanju i formiranje nove vlade, dok bi pristupni pregovori i dijalog s Prištinom bili u zastoju – delimično dele i diplomatski predstavnici SAD i Rusije u Beogradu.
Na pitanje „Politike” šta misle o mogućim vanrednim izborima, iz ambasada Rusije i SAD u prvi plan ističu da je odluka na samoj Srbiji.
 „Pitanje održavanja parlamentarnih izbora jeste isključivo unutrašnje pitanje Srbije. Sa današnjim srpskim rukovodstvom Rusija podržava tesnu političku i privrednu saradnju”, kaže Jurij Pičugin, iz ambasade Rusije.
I iz američke ambasade kratko su nam rekli: „Izbori u Srbiji su unutrašnja stvar o kojoj treba da odluči srpski narod.”
Fransoa Gzavije Denio, ambasador Francuske u Beogradu, početkom januara upitan od Tanjugada li bi izbori u Srbiji mogli da uspore napredak ka EU i dijalog s Prištinom, ocenio je da je to moguće, kao što je bilo i posle izbora 2012, ali da to ne znači da posle toga neće biti ubrzanja. „Važno je, srednjoročno gledano, da se stvari dešavaju. Nisu sami izbori ono što može da ugrozi neki proces, već rezultat tih izbora”, rekao je, izrazivši nadu da će, ako bude izbora, oni učvrstiti put brzog i odlučnog napretka ka EU.
Što se tiče odnosa Nemačke, Dragomir Anđelković, politički analitičar, kaže da su Nemci više puta, direktno ili indirektno, izrazili stav da ne podržavaju izbore. „Nemci su verovatno najzainteresovaniji za brzo okončanje takozvanog briselskog procesa i uspostavljanje, po njihovim kriterijumima, stabilnosti u našem regionu. Otuda insistiraju da taj proces bude bez bilo kakvog usporavanja, a izbori ne moraju, ali mogu to da budu”, kaže Anđelković i, s druge strane, dodaje da Nemci nemaju mehanizme da Srbiji urade nešto nažao ako bi vlast istrajala na odluci da se ide na izbore, jer izbori ne predstavljaju nikakvo remećenje reda.
A kad je reč o ruskom stavu, kaže da je on neutralan, da oni to prepuštaju našoj volji, ali da Rusija „nesumnjivo mnogo bolje gleda na sadašnju vlast u Srbiji nego na prethodnu”, što se vidi iz nekoliko primera. Prvo, posle odlaganja od nekoliko godina i najavljivanja za vreme prethodne administracije, Rusija je sa Srbijom potpisala ugovor o strateškom partnerstvu, zatim, vojnotehnički sporazum, a intenzivirana je i ekonomska saradnja, Rusija je sada spremnija da ulaže u Srbiju.
Naš sagovornik smatra, inače, da je Srbija, na neki način, u prethodnom periodu bila kriva za hladniji odnos Rusa prema nama. „Bili smo snishodljivi prema Zapadu, a otud i prema Rusiji. Sada smo snishodljivi prema Zapadu, ali smo prema Rusiji vrlo kooperativni.” S tim u vezi, pominje Jelicu Kurjak, bivšu ambasadorku Srbije u Rusiji, koja se, kako kaže, mešala u unutrašnju politiku Rusije, što je njima jako smetalo.
Dešavalo se i da neke stvari obećamo da ćemo uraditi, pa ne uradimo. „Neke stvari koje su od nas Rusi očekivali ova vlast je ispunila. Pre izbora, recimo, Tomislav Nikolić je rekao da će Srbija postati posmatrač u okviru parlamentarne skupštine ODKB-a, vojnog saveza okupljenog oko Rusije, nešto slično našoj saradnji sa NATO-om (što ne remeti vojnu neutralnost). Srbija je poslala svoju delegaciju i sada smo tamo posmatrač”, kaže Anđelković, u uverenju da Rusi ne traže bogzna šta, ali traže neku vrstu poštovanja i u tom smislu se odnos prema Srbiji promenio, a oni to cene.
B. Čpajak
---------------------------------------------
Dačić: Ne bi trebalo da bude vanrednih izbora
Premijer Srbije Ivica Dačić izjavio je da vanrednih parlamentarnih izbora ne bi trebalo da bude, kao i da ih on ne traži.
Dačić je novinarima na pitanje da li će vanrednih izbora biti odgovorio da, iako se stalno najavljuju, to nije pitanje za njega. „Ja ne tražim izbore i ne bi trebalo da ih bude. Stalno se najavljuju izbori, da li će ih biti, to nije pitanje za mene”, istakao je Dačić.
Upitan da li to što se na manifestaciji „Beograd najmlađima” pojavio sa sinom i ćerkom znači početak kampanje i najavu vanrednih izbora, Dačić je kratko odgovorio: „Ja sam svaki treći dan sa decom”.
Tanjug

Firma za 999 dolara
Firma za samo 999 dolara, akcijska je ponuda na jednom internet portalu koji nudi usluge osnivanja ofšor kompanija u poreskim rajevima. Bogata ponuda, ne samo na ovom već i na drugim sličnim ovdašnjim portalima, govori nam da su naši biznismeni zainteresovani za te usluge.
A zašto i ne bi bili. Dobijaju mogućnost da firme registruju negde gde su nameti na poslovanje minimalni i gde ih niko ništa ne pita o poslu kojim se bave. Dovoljno je na APR-u pogledati podatke o firmama naših najvećih privrednika, većina njih je u vlasništvu kompanija sa Kajmanskih ostrva, Kipra, Sejšela, Belizea, iz Holandije, Švajcarske ili SAD. Spisak je poduži, a tu su „naše” firme koje se bave svim poslovima. Od poljoprivrede do telekomunikacija. Od kablovskih operatera do distributera hrane. Ofšor gazde su svuda oko nas. I kada kupujemo u supermarketu i kada plaćamo pojedine mesečne račune. I kada se oblačimo i kada bismo nešto da pojedemo.
Da ne bude zabune, reč je o legalnom načinu poslovanja koje se praktikuje u svetu. Da li je legitimno i ekonomski patriotsko, to je drugo pitanje. Naša država je sve ove godine to tolerisala, jer se drugačije nije ni moglo. To se ne može zabraniti. Ipak, moglo se učiniti nešto drugo. Mogao je biti napravljen sistem u kojem korupcija ne bi bila epicentar privatizacionog proseca. U kojem tajkuni ne bi mogli da naprave sistem koji samo njima odgovara. To nismo uradili na vreme i nisu nam ofšor firme glavni krivac za lošu privatizaciju. Naravno, tu ne mislimo na one slučajeve u kojima policija sumnja da postoji veza između ofšor firmi privrednika i kriminalaca. To je neka druga priča.
Sada ministar privrede Saša Radulović ima ideju da se napravi registar ofšor kompanija koje posluju u Srbiji jer iza njih uglavnom stoje građani naše zemlje. Ministar kaže da će mu to poći za rukom primenom Zakona o sprečavanju pranja novca. Ništa više nije precizirao, ali je otvorio nekoliko pitanja. Najpre, da li ovo znači da Zakon o sprečavanju pranja novca do sada nismo primenjivali? Kako će se utvrditi koja je firma u čijem vlasništvu, budući da istražni organi to ne uspevaju godinama?
Kako god bilo, naknadna pamet naše države neće nam rešiti problem, kao što nije ni do sada. Ofšor firmi je bilo, i biće ih, ali mi možemo našu ekonomiju urediti tako što će se zakoni poštovati i tako što ćemo stvoriti sistem jednakih pravila za sve. Pa ko voli, neka izvoli.
I još nešto. Baš juče je objavljena najnovija rang-lista zemalja po ekonomskim slobodama koju svake godine prave uticajna fondacija „Heritidž” i „Volstrit džornal”. Srbija se našla na lošem 95. mestu, a ispred nas su Gambija, Uganda, Namibija... Sve dok se ne potrudimo da promenimo ovu poraznu statistiku i ne napravimo bolji poslovni ambijent, samo popisivanje ofšor kompanija neće ništa drastično promeniti.

Ojkača kao ratni plen
Poznato je da je Hrvatska, uz blagonaklono prihvatanje Uneska, kao tobož svoju baštinu, postavila ojkanje (ojkaču) na Listu ugroženih vrednosti kulturnog nasleđa čovečanstva. Ne pominjući Srbe kao vekovne baštinike ojkače, Hrvatska je povukla još jedan nedopustivi potez. Ona je na Reprezentativnu listu Uneska, postavila i bećarac i nijemo (gluvo) kolo, iako su oba ova elementa kulturne baštine, najblaže rečeno, i srpski. Hrvatska upravo nominuje i (srpsku) gangu kao svoju i ničiju više.
Nekorektni gest hrvatske države naneo je novi bol na još nezaceljenoj rani proteranog srpskog dinarsko-krajiškog sveta. Na svetskom planu, krađom duhovne baštine, poslednjeg bastiona jednog naroda, obesmišljavaju se život i opstanak. Tako je najopasnije i najdublje etničko čišćenje na ovim prostorima od 1945. godine svoj završni udarac dobilo upravo kroz prisvajanje srpske dinarsko-krajiške baštine.
Osim retkih pojedinaca i njihovih javnih reakcija, država Srbija nije učinila nijedan korak kako bi Hrvatskoj ukazala na ove nedopustive poteze. Može li nam pomoći famozna EU, koja je u svoja nedra nedavno primila Hrvatsku?
Kao sveprožimajući ontološki amblem Srba Dinaraca-Krajišnika danas, ojkača je punim plućima masovno zaživela u Vojvodini i predstavlja reprezentativni primer za prepoznavanje identiteta i kontinuiteta jednog krila srpskog naroda.
Pomenuto licemerje Hrvatske označava paradigmatske slučajeve otimačine, progona i poniženja srpske kulture, a pod okriljem Uneska. To ne smemo dozvoljavati ni po koju cenu. Ojkaču, gangu, bećarac i gluvo kolo moramo nominovati na liste Uneska između ostalog i zato što je Hrvatska uveliko nečasno upetljala svoje prste. To nam omogućava Konvencija Uneska i njegov cekretarijat. Što se ojkače tiče, Srbija to može odmah da uradi, jer je ojkača upisana u Nacionalni registar nematerijalnog kulturnog nasleđa Srbije. Niko nas ne sprečava u tome osim sami sebe.
Hrvatska je, u stvari, kao vrstu ratnog plena prisvojila navedene elemente srpskog kulturnog nasleđa.
Kako je moguće da Hrvatska više od jedne decenije nesmetano nominuje svoje nematerijalno kulturno nasleđe na liste Uneska, a Srbija to posmatra bez reči? I kako to da Hrvatska ima čak više od deset elemenata na listama Uneska, a Srbija nijedan? Nije li nečiji plan da nas razbaštini došao sa strane, da se Srbima izmeni svest odricanjem od sopstvenog korena i tradicije?
Posle najnovijeg rata (1991–1995), u Srbiju je došao ogroman broj Srba Dinaraca-Krajišnika. Prema zvaničnom popisu,pristiglo je 617.000 izbeglica i prognanika, od kojih je najveći broj Srba. Od toga, više od pola miliona dobilo je državljanstvo Srbije. Kao legitimni građani ove države, oni imaju zagarantovana ljudska prava, pa i pravo da, po Konvenciji Uneska, žive sopstveno kulturno nasleđe.
U istorijskoj genezi, važno je pomenuti i veliku državnu kolonizacijuorganizovanu posle 1945. Tada je u Srbiju, naročito u njen severni deo – u Vojvodinu, najviše iz BiH, ali i iz drugih jugoslovenskih republika, pristiglo na stotine hiljada Srba Dinaraca-Krajišnika. Od tog vremena, kroz nekoliko generacija do danas, na planu nematerijalnogkulturnog nasleđa, u Srbiji su razvijene mnogobrojne zajednice koje neguju nematerijalnu kulturnu baštinu prenoseći je s kolena na koleno i izražavajući tako svest o svom identitetu.
Životne činjenice i neprestana dinamika razvoja nematerijalnog kulturnog nasleđanalažu da ojkača, kao poetsko-muzički oblik Srba Dinaraca-Krajišnika, s akcentom na književno obilje ovog fenomena oličenog u deseteračkom rimovanom dvostihu, bude shvaćenau Srbiji kao primarni element za nominovanje na Uneskovu listu reprezentative baštinečovečanstva. Time bi Srbija postupila po zdravim principima Konvencije Uneska, koja prepoznaje značaj i mobilni karakter elemenata nematerijalnog kulturnog nasleđa, i uvažava potrebu za njihovim očuvanjem u vanrednim okolnostima. Država Srbija bi pokazala ne samo prirodno majčinsko krilo zaštite, već bi učinila izvanredan potez i sa pravne i etičke tačke.
Književnik, direktor Brankovog kola

Nikad manja podrška vladi nemačkog kancelara Olafa Šolca
BERLIN – Podrška koalicionoj vladi nemačkog kancelara Olafa Šolca pala je na najniži nivo od dolaska na vlast krajem 2021. godine.
Nezadovoljstvo javnosti Šolcovim Socijaldemokratama, Zelenima i Slobodnim demokratama dostiglo je najviši nivo dosad - oko 70 odsto, pokazala je anketa agencije za istraživanje javnog mnjenja INSA koju je objavio nemački list „Bild”, preneo je Blumberg.
Manje od 40 odsto ispitanika, što je rekordno nizak nivo, podržalo bi jednu od tri stranke na izborima ako bi oni bili održani sada, pri čemu bi birači radije podržali antimigrantsku, desničarsku Alternativu za Nemačku (AfD) nego Šolcov SPD.
Nezadovoljstvo javnosti zbog inflacije, rekordne imigracije i skupih mera zaštite životne sredine mesecima je opterećivalo Šolcovu koaliciju.
Međusobna trvenja i upiranja prstom zaustavili su sposobnost koalicije da napreduje u ispunjavanju ambicioznog plana dekarbonizacije ekonomije, posebno zbog sve većih troškova energenata i rastuće podrške AfD-u protiv establišmenta.
Šolc se trudi da ostane pozitivan, piše agencija, ne samo suočen sa mučnim političkim nezadovoljstvom, već i kada se Nemačka bori sa ubrzanim starenjem stanovništva i nedostatkom kvalifikovane radne snage, posebno u oblasti tehnologije, zdravstvene zaštite i nege dece.
Zabrinutost zbog akutnog manjka radnika u ključnim sektorima i ogroman priliv migranata koji se ubrzao nakon ruskog napada na Ukrajinu ponovo je pokrenuo društvene debate o integraciji i politici zaštite granice.

Kome smetaju srpske zastave na Egzitu
Događaj iz Novog Sada gde su organizatori Egzit festivala sa bedema Petrovaradinske tvrđave skinuli zastavu na kojoj je predstavljena mapa Kosova i Metohije u bojama srpske trobojke i sa srpskim grbom, nekako se stidljivo provukao kroz medije. Radost što dolaze gosti, ko peva i kako svira, „sakrili” su ovaj sramni događaj. Ali su zato društvene mreže „gorele”, uz osuđujuće komentare.
Šta se zapravo desilo: kako bi pokazali što više servilnosti za svoje goste iz zemalja koje priznaju nezavisnost Kosmeta, organizatori su odlučili da skidaju srpske simbole u Srpskoj Atini, “da ih ne vređaju” a na njihovo mesto postavili su srce sa znakom mira.
Baš dok Kurtijevi do zuba naoružani specijalci svakodnevno hapse i maltretiraju naše sunarodnike u južnoj srpskoj pokrajini, Egzit je odlučio da promoviše „mir”. To je mnogo više od servilnosti jer je prekršen ustav i član zakona o nacionalnim simbolima.
Grupa mladih patriota su zastavu sa mapom Kosmeta postavili pre nekoliko dana kao vid podrške našem narodu u južnoj srpskoj pokrajini u ovim teškim trenucima. To je odmah zasmetalo autošovinistima okupljenim u nekim organizacijama i partijama. Mnogo je urađeno na suzbijanju antišovinizma u našoj zemlji, ali pojavni oblici ove bolesti i dalje mogu da se vide. Primer za to je ovaj slučaj.
Pojedinci su već par puta pokušavali da uklone zastavu, u čemu su ih mlade patriote sprečile.
I to nie usamljen incident. Samo dan posle skandala u Novom Sadu, kada su organizatori Egzit festivala sa bedema Petrovaradinske tvrđave skinuli zastavu na kojoj je predstavljena mapa Kosova i Metohije, na istoj manifestaciji dogodio se novi..
Ovog puta je na jednom od nastupa mladić je podigao zastavu na kojoj je bila mapa Kosmeta u bojama srpske zastave i natpis „Nema predaje”. Opkolili su ga i tražili da je skloni. Bilo je povuci-potegni ali taj srpski patriota nije odustao.
Da li većina građana Novog Sada ne gleda blagonaklono na skidanje srpskih simbola, siguran sam da ne gleda. I da im nije drago. I vasceloj Srbiji nije pravo. I to prolazi “ispod radara”.. I nikom ništa. Ako potpisnika ovih redova bilo ko optuži za preterani patriotizam ili slične emocije, znaće odakle dolaze ti napadi, pokazaće oni pravo lice.

Mi ne idemo nikud i ne radimo ništa
Prozapadne opozicione stranke koje organizuju proteste nikako ne žele da se oprobaju na izborima nakon što su već deset puta okupili svoje pristalice na ulicama.
Nesvakidašnji zahtev dela opozicije da se ne raspisuju izbori politički je fenomen kakav se retko može videti u svetu, ali u Srbiji je izgleda i to moguće. Samo u Srbiji postoji opozicija kojoj nije cilj dolazak na vlast ili bar ne dolazak na vlast na izborima.
Tokom jučerašnje protestne šetnje imali smo priliku da ovo čujemo od predsednika Demokratske stranke Zorana Lutovca u izjavi za televiziju N1 koja je medijski promoter protesta i dela opozicije koji ih organizuje.
Na pitanje reporterke N1 da li misli da su izbori pravi način da se protesti kapitalizuju kako smatraju brojni analitičari, Lutovac kaže da to nije dobra procena.
- Leto je, manje je ljudi na ulicama, to treba raditi kad ste najjači, a ne kad slabite. Najjači ste krajem avgusta ili početkom septembra kad se ljudi vrate sa odmora - rekao je Lutovac.
Po svemu sudeći, okupljenih je zaista sve manje, a deluje da su pristalice prozapadne opozicije morale da napuste Srbiju zbog ,,diktature” i lošeg života te da svoju tugu blaže na plažama primorskih zemalja.
Ipak, Lutovac ne sumnja da će se pristalice vratiti. Samo da se završe letovanja. 
Međutim, ni tada, izbori neće biti tema za ovaj deo opozicije već formiranje prelazne vlade bez izbora, legitimiteta i mimo volje naroda kako je to već viđeno tokom dvehiljaditih.
- Izbori za nas nisu tema. Ako raspišu izbore, imaće građane na ulicama - poručio je Lutovac.
Ne može se reći ni da Lutovac nije u pravu jer bi svaki izlazak na izbore podrazumevao i uvek neugodni cenzus od tri odsto. 
Na drugoj strani, za tehničku vladu nije vam neophodno ništa. Eventualno konsultacija u nekoj od stranih ambasada. Posle toga i lideri opozicionih stranaka bi mogli na neku od egzotičnih destinacija. Naravno, o našem trošku. Red je da i oni odmore. Ipak su se naradili.

OVO NEMA NIGDE NA SVETU: OPOZICIJA PRETI VUČIĆU AKO RASPIŠE IZBORE!

N1: Analitičari misle da opozicija treba da kapitalizuje ove proteste. Mislite li da su izbori način?

Zoran Lutovac: Ne, to nije dobra procena! Leto je, manje je ljudi na ulicama, to treba raditi kad ste… pic.twitter.com/gqcZWohz1o
— Detektor laži (@LaziDetektor) July 9, 2023

Srpska jedina štiti Ustav BiH i Dejton
Od našeg stalnog dopisnika 
Banjaluka – Republika Srpska nije izvor problema, već mesto na kom se donose odluke koje pozivaju na domaći dogovor i pronalazak rešenja. U Banjaluci nisu izglasani akti o secesiji, već akti koji omogućavaju relaksaciju i koji pozivaju na dijalog i dogovor. Kao što se desilo na nedavnoj sednici dve entitetske vlade, što mi vidimo kao model odnosa za budućnost, rekao je Nenad Stevandić, predsednik Narodne skupštine Republike Srpske. On je u razgovoru za „Politiku” istakao da je već posle tri dana nakon zajedničke sednice vlada Republike Srpske i Federacije BiH došao „doprinos” saradnji naroda i entiteta i od strane Kancelarije visokog predstavnika (OHR).
„Oni su svoje sporne odluke doneli svega tri dana posle sednice na kojoj su započeti domaći dogovori. To sve objašnjava. Ne dozvoljavaju da se sami dogovorimo. Ne odgovara im da se priča o investicijama, o povratku mladih, zapošljavanju i rastu BDP-a”, rekao je on. Govoreći o podeli državne imovine, podsetio je da su jedine granice koje su nacrtane posle Drugog svetskog rata one koje su podelile entitete u BiH. „Te granice su plod međunarodnog ugovora. Šta one dele ako već nisu međudržavne granice? Pa dele imovinu entiteta! Stoga pokušaj osporavanja imovine Republike Srpske u stvari predstavlja svesno izazivanje krize i sukoba.”
 
Utisak je da BiH ulazi u ozbiljnu krizu. Skupština je usvojila dva zakona i njima odbacila odluke visokog predstavnika i Ustavnog suda BiH. Oba zakona suspendovao je Kristijan Šmit. Šta je Srpsku opredelilo na ove korake? 
Nesporno je da je visoki predstavnik generator sukoba i nesporazuma u BiH. To proističe iz činjenice da on nema legalno imenovanje. Po relevantnim rezolucijama SB UN, BiH je bez visokog predstavnika. Jake zemlje, koje ne zavise mnogo od SB UN, progurale su da Šmit sedne u kancelariju visokog predstavnika bez obzira na to što nema legalitet. Zato imamo stvaranje cikličnih krugova krize. Takođe, Ustavni sud BiH je jedina institucija koja ne počiva na dejtonskim principima – konsenzusu dva entiteta i tri naroda. Tamo dominiraju tri stranca, koji zajedno s dva Bošnjaka preglasavaju Srbe i Hrvate. To je izvor svih problema. Sve što je i ranije radila Narodna skupština RS bila je reakcija na odluke koje donose ove institucije. Neverovatno je da Bošnjaci ne žele da imaju još jednog Bošnjaka u Ustavnom sudu, već nastoje da tamo ostane Nemac ili Albanac. To je za nas znak da se sa BiH upravlja spolja, a za druge nada da će strane sudije, kao u ratu strani avioni, doneti prednost Bošnjacima.
 
Odluke Skupštine RS nailaze na ozbiljnu ljutnju na Zapadu. 
Mi moramo ostati jedinstveni i uporni, ne sme biti pukotina među Srbima. Moramo sačuvati odlične odnose sa Srbijom i svoju neutralnost. Imamo otvorene sve komunikacijske kanale, čak i sa zemljama koje nas stalno kritikuju. Mi ćemo nastaviti da nudimo rešenja, koja će uvek biti zasnovana na dejtonskim principima, a to znači da nijedna odluka ne sme da bude doneta preglasavanjem, bez saglasnosti dva naroda i dva entiteta. A upravo su to radili visoki predstavnik i Ustavni sud BiH. Mi to razumemo kao nastojanje da se ovde provociraju krize i sukobi. Na to reagujemo pametno i nećemo dozvoliti da budemo okrivljeni za ono što je neko drugi smislio.
 
Da li je nametanje model po kom dugoročno može disati BiH? 
Ne, naprotiv, to je potpuno glupo, jer u BiH je već ispod 1,5 miliona Bošnjaka, oko milion Srba i manje od pola miliona Hrvata. Niko nikog tu ne može da nadjača i ugrozi. Mogu samo da se stvaraju nepotrebne krize. Razumem frustraciju Bošnjaka zbog percepcije da samo oni nemaju svoju državu. Zato postoji neki prikriveni cilj da se preko geopolitičke osovine – koju ovde drže Amerikanci i Britanci, posredstvom OHR-a i stranih sudija – isposluje neka supremacija Bošnjaka. Ali to ne može i neće ići preko leđa druga dva naroda i može samo silom da se desi. To ne žele ni Hrvati, koji su u zadnje vreme bili zavisni od Srba, i čiju smo poziciju štitili samo zato da ne bismo mi došli na red, a ne zato što smo u ljubavi s onima koji često pokazuju proustaške stavove. Srpska nije osnovana voljom tih sila koji sada rade protiv nje, ali je od njih prihvaćena kao neminovnost. Ipak se nadležnosti Srpske stalno tope i ako se to nastavi biće kao da je nismo ni stvorili i zato je reakcija RS tako odlučna.
 
Dakle, sem brige za državnu imovinu, korake Srpske uslovila je akumulacija nezadovoljstva. Ipak stižu upozorenja. 
Sva briga kojom Dodika žele da predstave kao figuru koja krši Dejtonski sporazum i ustavni poredak velika je laž. Dodik ima poseban stil, ali on je samo alibi da se dovrši posao obesmišljavanja i obezvlašćivanja RS. Manji deo opozicije to ne razume. Pa još daju podsticaj alibiju međunarodnog faktora. Dodik ima veliki politički kapacitet i vuče najveći broj konaca. Ali to je stvar koja pripada političkom spektru. U pravnom spektru ni Dodik ni RS nikada nisu doneli odluke o disoluciji. Nijedna institucija RS nije donela odluku o otcepljenju. Naše odluke treba pažljivo čitati. Mi u njima tražimo da se izaberu sudije Ustavnog suda BiH, jer je tako predviđeno. Ali volje za to nema kod Bošnjaka koji te sudije mogu da koriste za atak na RS. I zato smo tu gde jesmo. Što se imovine RS tiče, kada smo 2012. potpisivali ugovor s nemačkom kompanijom u vezi s izgradnjom energetskih objekata – isti ovaj kakav sad imamo sa Srbijom, jer su Nemci odustali – tada Ustavni sud nije problematizovao imovinu. Nije smeo protiv stranaca, niti su federalni partneri vikali da ne možemo bez njihove saglasnosti. U pozadini je srbofobija, a ne zajednički razvoj.
 
Dakle, odgovornost za krizu smeštate pre svega u Sarajevo i kod međunarodnih predstavnika. 
Pogledajte, na 9. januar su ranije dolazili svi. Sve do momenta kada su stranci odlučili da izazovu krizu. Nakon što su Dan RS proglasili neustavnim, počinje kriza, a mi počinjemo još žešće da ga slavimo. Svetosavska nagrada je takođe problematizovana od Bošnjaka, ali je Ustavni sud odlučio da ona nije uvredljiva. Taj sud je ušao u formu da deli srpske svece. Da procenjuje koji svetac vređa interese bošnjačkog naroda. Pa ih valjda Sveti Sava ne vređa, jer je Srbin, a Sveti Stefan, ipak, vređa. Oni su se upustili i u meritum verskog, društvenog, običajnog i potpuno polupali lončiće.
 
Da li RS nastupa jedinstveno u aktuelnoj krizi? 
Kao osnivač SDS-a i iz kog sam izašao u vreme čudne nacionalne politike u najvećoj stranci opozicije, mogu samo da skinem kapu za poslednje stavove i da kažem da se ta partija ponaša državotvorno. Nadam se da će tako i ostati. Trenutno, SDS je stranka opozicije koja razume razliku između vlasti i države.
Setite se, targetiranje Karadžića nekada je bilo isto kao aktuelno prokazivanje Dodika. Karadžića su najpre oterali u šumu, pa u zatvor, a prethodno su mu garantovali da neće biti procesuiran. Pravili su hajku kako bi od njega napravili kriminalca, lažući da je iz Prijedorske banke odneo tri miliona maraka. Želeli su stvoriti nezadovoljstvo naroda prema njemu, što nije uspelo. Ne verujem ni da će uspeti aktuelni pokušaji po istom principu. Nismo mi društvo koje drugačije živi i radi ili ima drugačije demokratske principe od nemačkog, francuskog ili švajcarskog modela. U vreme evropske cenzure u vezi s ratom u Ukrajini možemo čak reći da smo pet puta slobodniji. U Banjaluci možete da kritikujete i hvalite Putina ili Zelenskog, a u Berlinu i Parizu to ne smete. Udar na RS, sem napada na naše vrednosti, jeste udar i na demokratsko društvo.
 
Neki u poslednjim dešavanjima u RS pronalaze baš uticaj dešavanja u Ukrajini. 
Sukob u Ukrajini ima veze sa situacijom u celom svetu. Pa ima refleksije i na Balkan. Mi u tom ratu ne učestvujemo. Nepoštovanje međunarodnih ugovora je uvek generator koji dovodi do ratova. Nepoštovanje Kumanovskog sporazuma i Rezolucije 1244 izaziva krizu na KiM, jer Srbi nisu dobili svoje bezbednosne snage da ih štite. Minski sporazumi nisu poštovani dok je trajala tortura nad stanovništvom Donbasa. Ako se setimo kako se pred Drugi svetski rat raspalo Veće naroda i kako se danas ljuljaju UN, možemo da povučemo mnoge paralele. Ali mi nigde ne treba da srljamo. BiH treba da se liši ambicije za priključivanje u bilo kakve vojne asocijacije. Ali EU je odlučila da pritisne BiH da se mora opredeliti. Na svu sreću bez mišljenja Srba to se ne može desiti. Blokirali smo pristupanje NATO-u i uvođenje sankcija Rusiji. Srpska može da se ponosi kako tretira ukrajinsku manjinu, koja je ovde najbrojnija. U Prnjavoru živi nekoliko hiljada Ukrajinaca, koji imaju svoje crkve i mi želimo da niko u Srpskoj nema ikakvih problema. To je za nas čast.
 
Verujete li u neka saznanja da se razmatra smena Dodika? 
Mi smo OHR još ranije potpuno pobedili, argumentima i dokazima. Dokazali smo da su svi visoki predstavnici imenovani rezolucijama SB UN. Prezentovaćemo dokumente koji su potpisani između parafa i potpisa Dejtonskog sporazuma, sa takozvane Konferencije za implementaciju mira u Londonu – koja je ustanovila Savet za sprovođenje mira (PIK) i pozvala zvaničnim dokumentima SB UN da potvrdi prvog visokog predstavnika. Dakle, čak i kada bi Šmit smenio Dodika, mi to ne bismo objavili, jer nema legalitet. Ako nema legalitet imenovanja i njegove odluke su nelegalne. Pa kako onda da njegove odluke objavljujemo u „Službenom glasniku RS”? Ovog trenutka, Srpska je ta koja čuva pravni poredak u BiH. Sve akcije iz RS zasnovane su na pravu i to svi dobro znaju. Zato su prešli na drugu strategiju – zloupotrebu Ustavnog suda.
 
Šmit je nametnuo zakon koji inkriminiše one koji ne poštuju njegove, kao i odluke Ustavnog suda. 
Time želi da upotrebi domaće institucije za izazivanje krize. To će opet raditi nametanjem zakona. Oni koji budu prihvatili da sprovode takve zakone mogu da naprave poremećaj mira. Zato je Dodik najavio da će u Nemačkoj tužiti Šmita za lažno predstavljanje, ali i za narušavanje mira, a to je najveći zločin. Mi u RS sem pravnog poretka RS i BiH čuvamo i mir.
 
Posebnu nervozu na Zapadu izazvala je najava suspenzije ingerencije Suda i Tužilaštva BiH i agencije Sipa. 
Jedan šeik je u otporu zapadnjačkoj agresiji rekao da muslimani ne jedu svinjetinu, ali da ako treba da umru od gladi, možda i mogu da ih nateraju na to. Ako naše postojanje bude ugroženo, bićemo prinuđeni da donosimo zakone koji će imati pravni legalitet i koji će se primenjivati na teritoriji RS. A sasvim drugi zakoni će važiti u FBiH. Imaćemo praktično dve zemlje. To ne priželjkujem, već se nadam da će biti pameti u međunarodnim centrima, što uključuje i neophodnu katarzu u EU, koja ovde treba da zameni OHR. Treba da se imenuju domaće sudije i da se sprovode domaći zakoni, te da niko nikome ne koči razvoj.
 
Na osnovu čega tvrdite da se neće dozvoliti da Srbi u BiH budu svedeni na manjinu i podvrgnuti nasilju kao na KiM? 
Teroristički režim koji na KiM ugrožava Srbe često pominje Srpsku, što je za nas veliko priznanje. Kada tvrde da neće dozvoliti RS na KiM, to je potvrda da je Srpska toliko etablirana da joj se ni ćošak ne može odbiti. Niko sem naše skupštine neće donosi odluke u ime nas, niti će imenovati gradonačelnike u ime naših građana tako što će da raspisuje izbore i sa dva-tri odsto izlaznosi priznaje njihove rezultate. A mnogi u Sarajevu bi to voleli. U RS postoje dva veća naselja sa Bošnjacima, Kozarac i Janja, koja uživaju svu našu pažnju, prava i ljubav. Ipak, BiH iz devedesetih i danas nije ista. U Sarajevu nema Srba, svi gradovi su monoetnički u oba entiteta, uz izuzetke Drvara, Glamoča, Grahova i Petrovca u FBiH. Izmaštana multietnička priča je samo lažni građanski model za konačnu supremaciju Bošnjaka.

Bajden: Saudijska Arabija i Izrael daleko su od sporazuma o normalizaciji odnosa
Izrael i Saudijska Arabija su daleko od sporazuma o normalizaciji koji bi uključivao sporazum o odbrani i američki civilni nuklearni program, rekao je predsednik SAD Džozef Bajden u intervjuu za Si-En-En.
Američki zvaničnici su posredovali u pokušaju da postignu dogovor o normalizaciji odnosa između dve zemlje, podseća Rojters.
„Daleko smo odatle. Imamo o mnogo čemu da razgovaramo”, rekao je Bajden.
Izraelski ministar energetike Izrael Kac je prošlog meseca izrazio protivljenje ideji da Saudijska Arabija razvija civilni nuklearni program kao deo bilo kakvog uspostavljanja odnosa između dve zemlje posredstvom SAD.
Bajden je ukazao na odluku Saudijske Arabije, uoči njegove posete kraljevstvu prošlog leta, da otvori svoj vazdušni prostor za sve avio-prevoznike, otvarajući put za više preleta ka i iz Izraela, prenosi Tanjug.

Bajden otputovao na evropsku turneju, posetiće Britaniju, Litvaniju i Finsku
Predsednik SAD Džozef Bajden otputovao je danas na evropsku turneju tokom koje će posetiti Veliku Britaniju, Litvaniju i Finsku, javlja Rojters.
Bajden će večeras stići u London, a narednog dana će se sresti sa britanskim kraljem Čarlsom III, prvi put od kada je krunisan.
On će razgovarati i sa britanskim premijerom Rišijem Sunakom u Dauning stritu.
Sledeća poseta je samit NATO u Viljnusu, u Litvaniji.
Bajden će provesti dva dana u glavnom gradu Litvanije, koja je domaćin godišnjeg samita NATO.
On ćee učestvovati na sastancima sa liderima i održati govor na Univerzitetu u Viljnusu.
Konačna stanica je Helsinki, gde se očekuje da će Bajden u četvrtak proslaviti proširenje NATO sa Finskom kao najnovijom članicom alijanse.
Ova nordijska zemlja je u aprilu postala 31. članica NATO.
Bajdenov savetnik za nacionalnu bezbednost Džejk Saliven rekao je da će Bajdenovo putovanje „pokazati predsednikovo vođstvo na svetskoj sceni”, navodi AP, prenosi Tanjug.

Trampovi izaslanici razgledali Generalštab
Delegacija koju je u Beograd poslao američki biznismen Donald Tramp, zainteresovan da ovde izgradi hotel sa pet zvezdica, pogledala je bombardovane zgrade Generalštaba i MUP-a Srbije u Ulici kneza Miloša. Krajem nedelje delegacija se vraća u SAD, gde će sa Trampom i ostalim rukovodiocima razgovarati o investicijama, rekao je Rotem Rozen, član tima poznatog biznismena i izvršni direktor „Sapir organizacije”, koja je Trampov partner.
– Zamisao je da se, sa jedne strane, napravi uspešan posao, a sa druge, da to bude i nešto za narod Srbije – izjavio je Rozen za Tanjug i dodao da žele da pokažu ljudima u našoj zemlji da te organizacije ne samo da „stvaraju i grade već i obnavljaju”.
Članovi delegacije su, kazao je Rozen, veoma zadovoljni onim što su videli u Srbiji. On je naročito pohvalio dva resursa – ljude, koje je ocenio kao vrlo pametne i srdačne, i strateški položaj Srbije u Evropi.
– Kada su naše kolege u SAD čule da dolazimo u Srbiju, svi su pokazali veliko interesovanje i tražili nam da ih, kad se vratimo, obavestimo o mogućnostima i prilikama u zemlji – naveo je Rozen i dodao: – Ali, hajde da prvo počnemo sa hotelom.
Vlada Srbije je, posle sastanka premijera Ivice Dačića sa Trampovim izaslanicima, saopštila da on namerava da u Beogradu sagradi ekskluzivni hotel, sa pet zvezdica, u okviru kojeg bi se nalazile kongresne dvorane i kapaciteti za sajamske manifestacije. I Rozen je u izjavi za Tanjug potvrdio da razmatraju isključivo gradnju luksuznog hotela sa pet zvezdica, za kakav, prema njegovim rečima, Srbija ima lokaciju.
Saopštenjem se oglasio i pokret „Bogata Srbija”, ponavljajući svoj stav da se ruine bombardovane zgrade Generalštaba ne smeju uklanjati jer su, kako su naveli, spomenik neviđenog zločina koji su u aprilu 1999. godine počinile vazduhoplovne snage NATO-a. „Bogata Srbija” je, prenosi Fonet, upozorila Vladu Srbije da nema mandat i podršku građana da tu privlačnu lokaciju „servilno nudi gospodinu Donaldu Trampu za hotel superklase”.
– Generalštab je zapao za oko Trampu jer ima podršku i nalog vojnog saveza da se ukloni i zaboravi obeležje tog još nekažnjenog, neviđenog zločina.
Jedina kazna za zločince je živo, večno sećanje nevinih žrtava na njihovo zlodelo – smatraju u „Bogatoj Srbiji”.
U saopštenju se podseća na peticiju pokreta da se Generalštab, kao spomenik, očuva u sadašnjem obliku i tvrdi se da Beograđani ovih dana masovno potpisuju taj zahtev.
B. H.

Obijanje ormana javne rasvete – veliki rizik za malu korist
„Očerupani” razvodni orman za osvetljenje koje obasjava Brankov most, zbog koga je ova saobraćajnica koja spaja stari i Novi Beograd nekoliko sati bila u mraku, poslednja je u nizu pohara imovine JKP „Javno osvetljenje”.
Prema rečima Branislave Marković, direktorke sektora inženjering u ovom javnom preduzeću, u ormanu čija su plastična vrata razvaljena
gotovo da i nije bilo bakarnih delova čijom preprodajom su lopovi mogli da pribave nekakvu novčanu dobit.
– Sve nas navodi na zaključak da je orman uništen iz obesti. Odneli su jedan aparat za koji sam uverena da i ne znaju čemu služi i drugi, koji mogu iskoristiti da nelegalno prebace struju sa monofazne na dvofaznu. Moguće je da su i pretrpeli i manji strujni udar, jer su čupali žice pod naponom – objasnila je Markovićeva, dodajući da učesnici u ovakvim „akcijama” ozbiljno ugrožavaju i svoju i bezbednost ostalih sugrađana.
Prema njenim rečima, najveću šetu „Javnoj rasveti”, a posredno i svim Beograđanima, nanose kradljivci metalnih poklopaca sa stubova javne rasvete. Takve pohare su naročito česte u Ulici dr Ivana Ribara, Borskoj na Miljakovcu i u okolini Palate „Srbija”.
– Ustanovili smo da kradljivci za jedan poklopac dobiju najviše deset dinara, dok mi nove metalne poklopce plaćamo oko 3.000 dinara. Još ako se kao u naselju dr Ivana Ribara nakače na žice pa kradu struju, opterećuju ceo sistem, izazivaju kvarove i ostavljaju čitave ulice u mraku – objašnjava Markovićeva i naglašava da odskora ovakve lopovluke prijavljuju policiji, iako se takav prestup tretira kao „sitna krađa”
– Pošto je pojava postala masovna, smatramo da je ugrožena i javna bezbednost, pa smo zatražili pomoć policije. Prošle godine za šest meseci su nam ukrali više od 700 poklopaca, a lopovi se često vraćaju do istih stubova, čim ih popravimo – objasnila je Markovićeva.    
Lopovi su ih primorali da umesto starih metalnih, koji traju i po 30 godina, postavljaju plastične poklopce koji propadaju posle pet, šest godina. 
----------------------------------------------
Opasno dodirivanje šarenih žica
Branislava Marković ističe da stub rasvete bez poklopca ili razvodni orman na kome su razvaljena vrata ne predstavljaju pretnju za bezbednost prolaznika.
– Ali, ti objekti su ipak opasni i ne daj bože da neko dete posegne rukom za šarenim žicama pod naponom koje štrče iz ogoljenog ormana. Mi nemamo ljudstvo koje bi moglo da stigne i redovno kontroliše da li su sve svetiljke i ormani bezbedni. Oslanjamo se na dojave građana, na koje ponovo apelujem da jave nama, policiji ili komunalnoj policiji ako primete javnu rasvetu ili orman bez poklopca – naglasila je Markovićeva.
----------------------------------------------
Digitalni sistem zakazuje zbog starosti
Ulične svetiljke sve se češće gase i zbog kvarova na takozvanom MTK sistemu „Elektrodistribucije Beograd”, koji ih automatski pali i gasi. Prethodnih dana zbog ovoga su u mraku bili delovi Savskog venca, Čukarice, Novog Beograda.
U „Javnom osvetljenju” objašnjavaju da kvar nije u njihovoj nadležnosti, dok su u EDB-u u više navrata istakli da se u stvari kvare kondenzatori koji su deo ovog digitalnog sistema za paljenje uličnog osvetljenja pritiskom na jedno dugme u centru EDB-a na Slaviji.
– Kada se dogodi takav kvar radnici „Javnog osvetljenja” celu noć krstare gradom i ručno pale svetiljke. Kondenzatori uglavnom prestanu da rade zbog istrošenosti i to je nešto što ne možemo da predvidimo, a događa se na svake dve, tri godine – objasnili su u EDB-u.

Žurka za najmlađe pred Starim dvorom
Prestonički mališani juče su, uoči dočeka Srpske nove godine, imali svoju žurku. U organizaciji grada za predškolce i osnovce ispred Starog dvora priređen je višečasovni zabavni, obrazovni i muzički program nazvan „Beograd najmlađima”. 
Manifestaciju, koju je posetio i premijer Ivica Dačić, otvorio je Siniša Mali, predsednik privremenog veća grada. On je sugrađanima i mališanima zahvalio što su došli u velikom broju i što su sunčani dan iskoristili za druženje. 
– Ova manifestacija je obrazovno-zabavnog karaktera i ona je poklon grada našim najmlađim sugrađanima, kako bi se što više zabavili i radovali – naveo je Mali poželevši sugrađanima sve najbolje u nastupajućoj godini. 
Nekoliko hiljada devojčica i dečaka u društvu mama, tata, baka i deka do večernjih sati uživalo je u tačkama klovnova, glumaca sa venecijanskim maskama, predstavama, nastupima horova... Dečake je posebno oduševilo druženje sa igračima sportskih društava „Crvena zvezda” i „Partizan”, a znatiželjno su zagledali i članove „Svibora” u viteškim odorama. Stariji sugrađani zabavljali su se obilazeći štandove sa rukotvorinama, suvenirima i slikajući se pored oldtajmera iz Muzeja automobila.
U okviru manifestacije deca iz nekoliko domova za mališane bez roditeljskog staranja primila su novogodišnje paketiće koje su obezbedili „Imlek”, „Bambi” i „Knjaz Miloš”, a paketiće su dobili i najbolji crtači, učesnici akcije „Nacrtaj najlepši deo grada”, dok su drugi crteži dobili nagrade u okviru tombole. Svi radovi nastali na manifestaciji biće izloženi u Skupštini grada posle čega će biti organizovana aukcija na kojoj će biti prikupljana sredstva za neki od domova za napuštenu decu.
D. Aleksić

U užičkim računima i zagađena voda
Užice – Žale nam se ovih dana pojedini Užičani da su im decembarski računi za vodu koje izdaje JKP „Vodovod“ stigli u punom iznosu, bez ikakvog umanjenja, iako se još od decembra (i evo već pola januara) voda iz gradskog vodovoda ne koristi za piće. Teče, istina, svih ovih dana ona iz slavina u punom mlazu, ima je u izobilju za kupanje i druge sanitarno-tehničke potrebe, ali je građani za piće i pripremu hrane ne koriste.
Upitan da za naš list takvu odluku objasni, direktor užičkog „Vodovoda“ Dragan Simić kaže: „Računi za decembar jesu u punom iznosu. Voda je proglašena neispravnom za piće 26. decembra i reč je, zapravo, o samo tri-četiri dana perioda njenog nekorišćenja za tu namenu u tom mesecu. Ali normalno je upotrebljavana za sve drugo, tako da „Vodovodu“ nije ni snižena decembarska potrošnja u odnosu na prethodne.
A da li će u januaru biti kakvog popusta, pitamo ga. – Predlog našeg nadzornog odbora je da se januarski računi umanje 25 odsto, o čemu treba da se izjasni gradsko veće. Ukupna potrošnja vode je tokom ovog prvog dela januara, istina, vrlo malo smanjena, ali uzeli smo u obzir celu ovu situaciju i kao vid solidarnosti s građanima predložili umanjenje iznosa računa za četvrtinu. Videćemo da li će to biti usvojeno – odgovara direktor „Vodovoda“.
U ovom gradu, podsećamo, građani plaćaju vodu po ceni od oko 50 dinara (bez PDV-a) po utrošenom kubiku, škole upola manje, a pravna lica 127 dinara.
Što se tiče stanja poslednjih dana u užičkom vodosistemu već tri sedmice zagađenom algama, u „Vodovodu“ kažu da je nivo vodoakumulacije Vrutci smanjen, te da nešto čistija voda (ali još ne sasvim ispravna) sada dolazi na gradsko postrojenje. Pojačali su dezinfekciju sistema hlor-dioksidom, vodovodna mreža se ispira i stanje je nešto povoljnije. Sve su to, ipak, pripreme da krajem januara kroz ovaj sistem krene čista voda sa izvorišta Sušičko vrelo, kada, po najavama, treba da proradi cevovod dug 1,5 kilometara koji upravo grade Vojska Srbije i firma „Jedinstvo“.
O višednevnim nevoljama oko vodosnabdevanja danas će raspravljati i odbornici Skupštine grada. Na sednici će biti predstavljeni izveštaji nadležnih službi o stanju s vodom i preduzetim merama (Gradskog štaba za vanredne situacije, JKP „Vodovod“, užičkog Zavoda za javno zdravlje, beogradske Agencije za zaštitu životne sredine i drugih), te razmatrana peticija neformalne grupe građana „Borba za život Užica“.
B. Pejović

Nova sporenja oko Dužijance
Subotica – Pitanje kome pripada žetvena svečanost „Dužijanca”, da li ona odslikava samo običaje ovdašnjih Hrvata ili svih ratara bez obzira na nacionalnu pripadnost, uobičajeno se postavlja gotovo svake godine pred centralnu manifestaciju u avgustu. Ove godine pitanje čija je „Dužijanca”, postavljeno je kad mu vreme nije, i to unutar same hrvatske zajednice.
Pitanje „očinstva“ pokrenula je Demokratska stranka Hrvata u Vojvodini zahtevom da se u dnevni red Skupštine grada, 30. decembra, uvrsti i odluka o imenovanju organizacionog odbora ove manifestacije. Kako „Politika“ nezvanično saznaje, ovaj predlog je dostavljen predsedništvu Skupštine, jer je DSHV izglasavanje ove odluke uslovio i svojom podrškom za budžet o kome se odlučivalo na istoj sednici. Tek, DSHV nije glasao za budžet, njihova četiri odbornika su bila uzdržana, ali je odluka u obliku u kojem su je pripremili izglasana ubedljivom većinom.
Odlukom Skupštine grada gradonačelnik se ovlašćuje da imenuje organizacioni odbor „Dužijance”, a na predlog Hrvatskog nacionalnog veća. Ukupno 39 članova organizacionog odbora imenuje se iz redova lokalne samouprave, Katoličke crkve i institucija i organizacija hrvatske nacionalne zajednice. Gradonačelnik ima obavezu da odbor imenuje do 1. marta tekuće godine.
U Hrvatskom kulturnom centru „Bunjevačko kolo“, nosioca organizacije „Dužijance”, iznenađeni su ovakvom inicijativom koja ih uopšte ne pominje već uvodi Hrvatsko nacionalno veće kao instituciju koja daje predloge, ali kako kaže za „Politiku“ Marinko Prčić, predsednik UO ove institucije, potezi političkih partija sračunati su na dobijanje političkih poena. – Organizacija „Dužijance” je nemoguća bez ljudi koji godinama rade u njegovoj pripremi, imaju iskustvo i to je manifestacija koja je prevazišla naše okvire i postala gradska manifestacija – kaže Prčić. U HKC još nije stigla nikakva zvanična odluka a Prčić dodaje da postoje i drugačiji stavovi, ali da ne želi da daje nikakvu političku konotaciju odluci. Takođe smatra da pošto je ovo već gradska manifestacija da osim ljudi iz „Bunjevačkog kola“ u njoj ima mesta za sve koji su voljni da podrže ovu veliku svečanost.
Marinko Piuković, predsednik Organizacionog odbora, u razgovoru za „Politiku“ poziva se na zajedničko saopštenje koje su potpisali predstavnici HKC-a i Katoličke crkve i u kojem se kaže da DSHV i HNV nikoga nisu kontaktirali kada su na skupštinski dnevni red uvrstili ovu odluku. Nakon njenog donošenja, kaže, zbog ovako nepromišljenih poteza, trebalo bi da dođe do zajedničkog sastanka kako bi se sprečilo dalje urušavanje ove manifestacije.
Iako se očekivalo da će biti najveći protivnik ovakve odluke, Mirko Bajić, odbornik Saveza bačkih Bunjevaca, prvi ju je podržao.
– Ova odluka samo definiše ono što radi HKC „Bunjevačko kolo“, a mi Bunjevci i dalje imamo pravo da pravimo svoju „Dužijancu” i da obeležavamo svoj dan. Nije to ništa neobično, u Somboru čak imaju dve „Dužijance”, pa gradonačelniku u isto vreme i Bunjevci i Hrvati predaju hleb, i to ne bi trebalo da ugrozi funkcionisanje grada – tvrdi Bajić.
A. Isakov

„Lazar Trifunović” Irini Subotić i Milanu Popadiću
Nagrada „Lazar Trifunović” za kritičko i teorijsko promišljanje moderne i savremene vizuelne umetnosti dodeljena je autorima dva rada publikovana u prošloj godini: dr Irini Subotić za monografiju „Nandor Glid” u izdanju Fondacije Vujičić kolekcije iz Beograda i dr Milanu Popadiću za zbirku eseja „Čiji je Mikelanđelov David” (Baština u svakodnevnom životu), čiji je izdavač Centar za muzeologiju i heritologiju Filozofskog fakulteta u Beogradu.
Prema oceni žirija, u čijem su sastavu bili Jelena Stojanović,Ljiljana Ćinkul i Sava Stepanov, autorski rad Irine Subotić svakako jedan od udžbenika za buduće istoričare umetnosti i usredsređuje se na Glidov stvaralački doprinos kao integralni deo istorije moderne skulpture 20. veka. Ona prati celokupan opus ovog vajara i genezu njegovih glavnih dela – od Trebinja i Zavale, preko Mathauzena, Dahaua, Subotice ili Kragujevca.
– Danas nam je više nego ikad potreban Lazar Trifunović, njegova odlučnost, znanje, njegova sposobnost da se nosi sa društvenim problemima koji su uvek u ovoj zemlji postojali, a posebno u vezi sa kulturom i muzejima. Bio je čovek koji je postavio modernu umetnost na stub nauke, imao je autoritet, objavio je mnoge knjige, školovao mnoge generacije, bio je izvanredan direktor Narodnog muzeja. Uspeo je brzo da ga rekonstruiše i da dokaže kakav je značaj svakog muzeja, a posebno Narodnog, kao centralne ustanove naše kulture. Taj muzej je, nažalost, izgubio svoju auru, stradao je od nebrige ovog društva – rekla je Irina Subotić primajući nagradu, koja se sastoji od plakete i novčanog iznosa.
Zbirka Milana Popadića predstavlja pomak u promišljanju svakodnevice i vizuelne kulture danas. Sastoji se od osam poglavlja koja obrađuju raznovrsne teme, od naučnoteorijskih koncepata do popkulturnih modela.
– Naslov knjige zapravo je jedna novinska vest koja se pojavila 2010. a koja se bavi sporom između republičke italijanske vlasti i firentinske vlasti u vezi sa vlasništvom nad Mikelanđelovim Davidom, što u prevodu znači dati odgovor na pitanje ko ima pravo na nekih deset miliona dolara, koje ta skulptura zarađuje od poseta i drugih aktivnosti u vezi sa kulturnim industrijama. Reč je zapravo o tome kako prošlost koja traje i danas utiče na naš život, u kakvoj su vezi starine koje su prepoznate kao vredne i one koje svako od nas lično baštini kao tragove ličnog nasleđa. Njega možda i ne poštujemo kako bi trebalo, a često se pokazuje kao veoma bitno za nas – smatra Milan Popadić.
Priznanje Društva istoričara umetnosti za najbolju autorsku izložbu savremene likovne umetnosti u 2013. godini, koje podrazumeva i novčani iznos, dodeljeno je Sanji Kojić Mladenov za autorsku koncepciju, strukturu, selekciju umetnika i tekstualnu elaboraciju izložbe „Tečenje tečnosti”, koja je održana u salonu Narodnog muzeja u Zrenjaninu, u organizaciji Savremene galerije Zrenjanin. Postavka je bio njen odgovor na poziv da se jubilarno 10. Bijenale akvarela, osnovano u tom gradu 1991, posveti redefinisanju principa umetničkog delovanja u širem dijapazonu medija koji se izvode iz logike rada u akvarelu. Žiri u sastavu Stevan Vuković, Sava Ristović i Gordana Dobrić smatra je da je autorka osavremenila profil institucije bijenala i uskladila ga sa aktuelnim umetničkim kretanjima na lokalnoj i međunarodnoj sceni. Sanji Kojić Mladenov posebno je drago što je nagrada dodeljena za postavku koja se desila van Beograda.
– Izložbi sam pristupila želeći da angažujem autore iz šire sredine, ne samo iz Zrenjanina, tako da sam napravila koncept kojim sam kroz više nivoa povezala sve njih i njihove radove koji su već postojali. Priznanje mi je veoma značajno, posebno jer pokazuje da neko ipak prati ono što se dešava na jednom širem prostoru umetničke scene. Osim toga, za mene je značajno i to što ću moći da uradim izložbu u Kulturnom centru Beograda i što ću imati priliku da pozovem umetnike čiji rad nije toliko vidljiv – dodala je laureatkinja.

Krik nade probudiće ravnodušnog
Oduvek sam želeo da budem pripovedač, zato sam počeo da izučavam likovnu umetnost, ali mi to očigledno nije bilo dovoljno, kaže grčki scenarista i reditelj Aleksandros Avranas (Larisa, 1977), nekadašnji student Univerziteta umetnosti u Berlinukoji je slikarsko platno brzo zamenio filmskim. Posle jednog kratkog i jednog dokumentarnog filma (oba su imala pregršt nagrada i uspešan festivalski život), Avranas je snimio i debitantski dugometražni igrani film „Gospođica Nasilje“ i trijumfovao na 70. Venecijanskom festivalu osvojivši „Srebrnog lava“ za najbolju režiju, Pehar Volpi za glumca Temisa Panua i nagradu žirija kritike Fedeora za najbolji film jubilarne Mostre.
Venecijanski laureat, autor jednog od najboljih evropskih filmova, kaže da je počastvovan pozivom Emira Kusturice da učestvuje na Kustendorf festivalu, na koji stiže već u nedelju, i ponosan što će njegov film biti prikazan u programu „Savremene tendencije“ zajedno sa filmovima Paola Sorentina, Asgara Farhadija, Giljerma Arijage i Đanfranka Rozija...
Dve velike nagrade u Veneciji, a film je debitantski, da li ste tako nešto mogli da sanjate?
Ni u najlepšem snu! Za mene je nagrada bila već to što je moj film odabran za glavni takmičarski program jubilarne Venecije. Ovakav rasplet nisam očekivao.
I sad Holivud već čeka na vas?
Ha, ha! Da, sigurno! Ako mi za sledeći film Holivud pruži priliku, zašto da ne, ali samo ako budem radio sa ljudima sa kojim delim istu motivaciju i inspiraciju. Posle svetske premijere u Veneciji prilazili su mi mnogi agenti uključujući i nekoliko agenata iz Velike Britanije i Los Anđelesa, ljudi čiji je senzibilitet snimanja filmova sličan mom i jedva čekam da vidim gde će sve to da ide. Život je pun mogućnosti, a ja pun ideja.
Manje je takvog entuzijazma u Grčkoj?
Situacija u Grčkoj je veoma teška. I za život i za stvaralaštvo. Međutim, imam utisak da su grčki filmski autori, koji nemaju podršku od strane vlade ili lokalnih institucija i subvencija, sada nezavisniji i znatno slobodniji da izraze svoje ideje. U svakom slučaju, snimaju bolje filmove.
Šta vi mislite da je još razlog znatno poboljšanog kvaliteta grčkog filma, usred teške ekonomske krize i besparice?
Zato što grčki autori sada imaju jaču potrebu da govore o stvarima koje su problematične u našem društvu. Naši filmovi se bave važnim pitanjima i više nego pre govore o stvarima koje treba da se promene. Angažovaniji su, hrabriji, kritičkiji, produkcije su skromne, ali znatno nezavisnije.
I vi se u filmu „Gospođica Nasilje“ bavite važnim pitanjima, ali onima koja nisu isključivo u vezi sa Grčkom ili Evropom, već tište čitav svet?
Smatrao sam da je u kontekstu aktuelne društvene i moralne krize neophodno govoriti o nasilju, i to onom koje se događa unutar porodice, koja bi trebalo da bude najsigurnije i najtoplije mesto za svakog čoveka. Nasilje nad decom, ženama, zlostavljanje članova sopstvene porodice užasan je zločin, koji se najčešće prikriva, prećutkuje. Radije se od njega okreće glava na drugu stranu, nego da se on otkrije, zakonski i moralno osudi. Fizičko i seksualno nasilje unutar porodice kao da je još uvek tabu tema.
Inspiraciju za filmsku priču niste pronašli u Grčkoj?
Inspiraciju za ovu i ovakvu filmsku priču pronašao sam u Berlinu gde sam studirao i živeo. Bio sam tamo 2002. godine kada je jedanaestogodišnja devojčica izvršila samoubistvo, posle čega je otkriveno da je bila žrtva užasnog nasilja unutar porodice. Bio sam šokiran preko svake mere, nesposoban da razumem razlog da neko tako mlad oduzme sebi život. „Gospođica Nasilje“ je moj način da pokušam da razumem ovakvu tragediju. Scena samoubistva devojčice, skokom sa balkona tokom proslave svog jedanaestog rođendana, inspirisana je tim istinitim događajem u Nemačkoj.
Porodica iz vašeg filma, naročito monstruozan lik pater familijasa, dobar je primer kako se ekonomska kriza odrazila na svaki nivo društva?
Jeste, ali ekonomski razlozi nisu dovoljni da objasne ovaj zločin. Stvari su i složenije i dublje. U prvom delu filma vi ne vidite nasilje, ne shvatate razloge za samoubistvo devojčice, samo osećate dašak zlokobne atmosfere što se rađa iz čudnih reakcija ostalih članova porodice koje, poput mehaničkih lutaka, pokreće i okreće najveći autoritet – otac porodice. Naoko uzoran, odgovoran, poštovan i brižan pripadnik niže srednje klase. Bilo mi je važno da ga u početku gledalac vidi onako kako ga vidi i prihvata društvo.
A onda postajete sve eksplicitniji, do surovosti, ne date nam da zatvorimo oči?
Pokušavao sam toliko toga da izbegnem da stavim u film, da sakrijem, ali jednostavno to nije bilo moguće. Jer, ovo je teška priča i gledalac to mora osetiti. Mora proći kroz teško i depresivno iskustvo mojih protagonista, inače priču neće razumeti. Kako razumeti da je glava porodice i deda i otac svojim unucima!
Vaš film je i krik nade za sve one koji trpe svakodnevno nasilje?
Nadam se da će i drugi deliti vaše mišljenje i biću srećan ako moj film ohrabri žrtve, da se nasilju suprotstave tako što će srušiti zid ćutanja. Nadam se i da će mnogi moj film doživeti i kao korisnu lekciju protiv ravnodušnosti i sebičnosti koje su zavladale današnjim društvom.
-----------------------------------------------------------
Deca i roditelji dali maksimum
 
Iz filma „Gospođica Nasilje“ Aleksandrosa Avranasa
„Gospođica Nasilje“ je psihološki složena drama u kojoj je doprinos glumaca, od najmlađih do najstarijih, nemerljiv?
Moram da odam ogromno priznanje deci u mom filmu i njihovim roditeljima koji su mi pomogli da iz njih dobijem maksimum, a da ih ne opteretim strahotama o kojima film govori. Temis Panu je veoma poznati grčki, pre svega, pozorišni glumac i zaista nisam mogao nikoga drugog da zamislim u liku uzornog građanina a oca monstruma, do njega. Eleni Rusinu kao njegova ćerka i najveća žrtva i Reni Pitaki, kao majka, fantastične su glumice. Sa njima sam još tokom proba pronašao pravi put do gradnje poremećenog odnosa unutar porodice u kojoj vladaju strah, beznađe i zavet ćutanja.

Sud nije opomenuo poreznike
Poreska uprava Srbije ne zaračunava građanima zelenaške kamate, te nema osnova da postupa po preporuci Saše Jankovića, zaštitnika građana Srbije, „da vrati novac građanima kojima je mesecima obračunavana kamata na kamatu, iako je Ustavni sud takav obračun ocenio neustavnim”.
Izvor „Politike” upućen u ceo problem tvrdi da se poreznici nisu oglušili o odluku Ustavnog suda imajući u vidu da se ona odnosi na Zakon o visini stope zatezne kamate, a ne i na Zakon o poreskom postupku i poreskoj administraciji, kojim se propisuje način obračuna kamate, te da odredbe ovog zakona nisu bile predmet ocene ustavnosti, odnosno njihovo važenje nije prestalo donošenjem odluke Ustavnog suda.
Kako bi dokazala da poreski obveznici nisu oštećeni Poreska uprava je, kaže naš izvor, ponovo u junu 2013. godine od Ustavnog suda zatražila mišljenje o pravnom dejstvu odluke na obračun kamate do 31. decembra 2012. godine primenom konformne metode. Ustavni sud je 14. 6. 2013. godine odgovorio „da iz relevantnih odredaba Ustava Srbije i Zakona o Ustavnom sudu proizlazi, pored ostalog, da Ustavni sud ne stvara normu (nema ulogu i ovlašćenja tzv. pozitivnog zakonodavca), već je isključivo nadležan da ukida postojeću normu (dakle, ima ulogu i ovlašćenja tzv. negativnog zakonodavca), te da kasatorna (utvrđujuća) odluka Ustavnog suda ima pravno obavezujuće dejstvo samo u odnosu na propis koji je bio predmet ocenjivanja”.
To znači, objašnjava isti izvor da Ustavni sud nije Skupština da donosi zakone, već da samo može da ocenjuje ustavnost nekog zakona. Poreska uprava je u ovom slučaju ispravno postupila, jer Ustavni sud uopšte nije uzimao u razmatranje Zakon o poreskom postupku i poreskoj administraciji, pa tako o njemu ne može ni da sudi. Razmatran je samo Zakon o zateznoj kamati, za koji je sud rekao da je protivustavan. Činjenica je da su odredbe ova dva zakona iste, ali je i činjenica da se Ustavni sud ovde bavio samo ustavnošću jednog propisa, a ne i drugog te da se ova ustavna odluka ne može po automatizmu primenjivati i na drugi zakon.
Kako „Politika” saznaje Poreska uprava je Lazaru Krstiću, ministru finansija, u prošli petak dostavila kompletnu informaciju o načinu na koji zaračunava kamatu poreskim obveznicima.
U dopisu ministru Krstiću, kako tvrdi izvor „Politike”, navodi se „da se na iznos manje plaćenog poreza i sporednih poreskih davanja do 31. 12. 2012. godine obračunavala i plaćala kamata po stopi jednakoj godišnjoj referentnoj stopi Narodne banke Srbije uvećanoj za deset procentnih poena, primenom konformne metode obračuna, a da se od 1. januara 2013. godine na iznosmanje plaćenog poreza i sporednih poreskih davanja obračunava kamata po stopi jednakoj godišnjoj referentnoj stopi NBS uvećanoj za deset procentnih poena primenom prostog interesnog računa od sto”.
Upitani da li će se oglašavati povodom zahteva ombudsmana koji je pozvao resornog ministra „da sankcioniše odgovorne u Poreskoj upravi za drsko obmanjivanje javnosti povodom naplate kamate na kamatu”, u resornom ministarstvu, juče su „Politici” rekli da celu stvar neće više komentarisati, ali da se saradnja s ombudsmanom nastavlja.
Do problema koji je izazvao oštru polemiku Jankovića i Poreske uprave došlo je zbog slučajno navedenog pogrešnog datuma, pa umesto da piše da je „na inicijativu Poreske uprave promenjen konformni metod obračuna kamata i da se novi princip obračuna primenjuje od 1. januara 2013. piše da je to urađeno 2011. godine”.
Posle ovog, zaštitnik građana je svojim dopisom od 10. 10. 2013. godine obavestio Ivana Simiča, tada vršioca dužnosti direktora Poreske uprave „da ne postoji spremnost Poreske uprave za postupanje u skladu sa principima dobre uprave i vladavine prava, odnosno za otklanjanje utvrđenih nedostataka u radu, o čemu će, u skladu sa Zakonom obavestiti Narodnu skupštinu, vladu i najširu javnost, budući da je reč o pitanju načelnog karaktera, a ne o pojedinačnom slučaju”.
U Poreskoj upravi ističu da ostaju pri stavu o kom je obavešten zaštitnik građana.
------------------------------------------------
Na potezu ministar finansija
Dobio sam uveravanja da će Ministarstvo finansija već narednih dana ispitati moguća rešenja za građane od kojih je Poreska uprava naplaćivala kamatu na kamatu pet meseci nakon što je Ustavni sud ocenio da je takav obračun suprotan vladavini prava, socijalnoj pravdi, pravnoj sigurnosti i drugim vrednostima na kojima je, prema Ustavu, zasnovana naša država. Nadam se da će ministar Krstić uskoro saopštiti da je za to nađeno rešenje, što će pozdraviti i građani i naravno njihov zaštitnik, rekao je ombudsman Saša Janković posle jučerašnjeg razgovora sa ministrom finansija Lazarom Krstićem.
On dodaje da u ovom momentu, poreski obveznici mogu s pažnjom da prate tok ovog postupka i tako naglase potrebu da Poreska uprava i drugi delovi administracije unaprede svoj rad u pogledu poštovanja prava stranaka i drugih načela dobre uprave.

Sumnjiv ofšor biznis iz fotelje
Da bi neko postao vlasnik ofšor kompanije, ne mora da mrdne iz Beograda. Dosta su mu kompjuter, koja hiljada dolara za registraciju u nekom od poreskih rajeva i ideja šta bi sa tom firmom.
Naravno, to nikad ne radi neko ko ima svega nekoliko hiljada dolara u džepu, već pojedinci sa velikim biznisom koji žele da posluju preko firmi iz poreskih rajeva i tako izbegnu skuplje namete u matičnoj zemlji. Ili da sakriju vlasništvo u drugim firmama koje potom kupuju. U Srbiji, kao i u mnogim drugim državama tako radi ogroman broj firmi iz svih oblasti – prehrambene industrije, trgovine, poljoprivredne proizvodnje, telekomunikacija, energetike, distribucije, posredovanja...
Problematika ofšor firmi ponovo je ovih dana aktuelizovana najavom Saše Radulovića, ministra privrede, da je došlo vreme da se konačno registruju sve kompanije koje na taj način rade u Srbiji.
– Taj posao će biti urađen primenom Zakona o sprečavanju pranja novca, a iza većine ofšor firmi koje posluju u Srbiji stoje upravo naši građani – rekao je Radulović.
Na ovaj problem je, pre nešto manje od četiri godine, javno ukazao i Boris Tadić, tadašnji predsednik Srbije, pozvavši naše najveće privrednike na „ekonomski patriotizam” jer su poslovali preko ofšor firmi u inostranstvu. Danas se malo šta promenilo, jer najbogatiji veliki deo svog poslovanja i dalje obavljaju preko tih kompanija. U Srbiji su mnoge od najvećih kompanija registrovane u ofšor zonama, a jedna od poslednjih priča iz ove oblasti je ona o načinu na koji je Miroslav Mišković prodao svoj „Delta maksi” belgijskom „Delezu”. Kako je ovaj lanac zapravo bio u vlasništvu njegove kiparske firme, Mišković (upozoren na ekonomski patriotizam) je pre prodaje udeo u vlasništvu „Delta maksija” sa Kipra preneo na novu firmu koju je osnovao u Srbiji – „Delta kapital”. Da to nije učinjeno, na prodaju firme iz poreskog raja ne bi morao da plati 25 miliona evra poreza na kapitalnu dobit, koji su završili u budžetu Srbije.
Isto tako, nedavno su novinari britanskog „Gardijana” istraživali ko stoji iza pojedinih ofšor kompanija u državama koje važe za poreske rajeve. Među više hiljada kompanija, isplivala je i „Salford kapital partners” sa Britanskih devičanskih ostrva, koju su potom ovdašnji mediji povezali sa našim kompanijama poput „Imleka”, „Bambija”, „Knjaza Miloša”... U svakom slučaju, do informacija o tome ko zaista stoji iza neke ofšor kompanije nije lako doći. Niti o tokovima novca. Postavlja se stoga pitanje koliko bi Radulovićeva najava mogla da ima efekta?
Stručnjaci za finansije i za investicije različito na ovo gledaju. Jedni pozdravljaju nameru ministra Radulovića jer bi, ocenjuju, bacila bolje svetlo na tokove novca. Drugi, međutim, smatraju da popisivanje ofšor kompanija najpre nije moguće i da nikuda ne vodi, jer se poslovanje iz ofšor zona praktikuje svuda u svetu.
– Treba reći da su takve firme legalne,a kada ih neko ovde pomene odmah se pomisli na tajkune, jer su mnogi preko ofšor firmi kupovali preduzeća kako bi sakrili svoje ime. Ali, to postoji i u evropskim zemljama i pretpostavljam da Radulović ovo radi kako bi se otkrile grupacije i veze pojedinih firmi. Dobro je ukoliko je ovo početak šire akcije, jer bi onda oni koji tako posluju bili oprezniji ukoliko znamo za njihov novac iz inostranstva – ocenjuje Dušan Uzelac, vlasnik i urednik finansijskog portala „Kamatica”, dodajući da se teško može očekivati pronalaženje vlasnika same ofšor firme.
– Formiranje registra preduzeća ima smisla da bi se znalo ko s kim radi, što bi bilo korisno i za eventualne buduće istrage – ocenjuje on.
Milan Kovačević, konsultant za strana ulaganja, podseća da nama problem nisu napravile ofšor kompanije, već loša privatizacija.
– Manje je važno ko je vlasnik firme ukoliko je sve legalno, a naš problem je korupcija koju smo dugo tolerisali. Ja sam, na primer, predložio da jedno veliko ulaganje u Srbiju pre nekoliko godina ide preko Holandije. Poslušali su me, jer svako želi manje da plati ukoliko je to moguće i to se naziva izbegavanje dvostrukog oporezivanja – navodi Kovačević.
Kako kaže, suština je da se poštuje pravo i ukoliko je poslovanje legalno, ne vidi zašto su ofšor firme loše.
– One se ovde često zbog populizma povezuju sa našom lošom ekonomskom situacijom i loše sprovedenom privatizacijom. Čak i mnoge američke multinacionalne kompanije imaju poslovanje sa ofšor firmama i to u dve države unutar samih Sjedinjenih Američkih Država, od kojih je jedna Delaver – zaključuje Kovačević.
Dok se i dalje polemiše o tome kako će i da li će Radulović uspeti u svojoj nameri da napravi registar ofšor firmi, internet je prepun sajtova koji nude pomoć pri njihovom osnivanju. Jedan od njih trenutno ima i svojevrsnu akcijsku ponudu – „firma za samo 999 dolara”. Na drugoj internet prezentaciji koja takođe sadrži preporuke za registrovanje ofšor kompanija, klijentima se objašnjava da je mnogo prednosti koje mogu da se ostvare osnivanjem ofšor kompanija. Kako navode, nisu tu samo smanjenje poreskih obaveza, već i tajnost podataka, smanjenje troškova, zaštita privatne imovine, bankovna tajnost. Dalje piše da su najčešće delatnosti ofšor kompanija trgovina, konsultantske usluge, ulaganja...
Našim biznismenima je naročito Kipar bio poželjna ofšor zona. To se, međutim, promenilo zbog ulaska ove zemlje u Evropsku uniju, ali su zato tu Devičanska ostrva, Sejšeli, Panama, Belize, Švajcarska, pa i Sjedinjene Američke Države.

Blaga zima, a papreni računi za struju
Decembarski računi za struju iznenadili su ovih dana mnoge građane, jer su poprilično veći od novembarskih. U nekim slučajevima i dva do tri puta. Otkud taj skok i da li objašnjenje da je potrošnja struje u decembru tradicionalno veća zbog slave Svetog Nikole može da bude glavni argument snabdevača?
Zorana Mihajlović, ministar energetike, potvrdila je juče „Politici” da je zatražila objašnjenje od „EPS snabdevanja” šta je razlog ponovnih gužvi i velikih računa.
U Elektroprivredi Srbije kažu da je u novembru 2013. u Srbijipotrošeno 2,9 milijardikilovat-sati, dokjeudecembru 2013. potrošnjadostigla 3,6 milijardi kilovatsati, što je povećanje od oko 21 odsto.
Kao ključne razloge za veću decembarsku potrošnju navode nižu temperaturu i hladnije vreme u decembru u odnosu na novembar, kao i veća dnevna potrošnja za slavu Svetog Nikolu i novogodišnje praznike u odnosu na prosečne dnevne potrošnje. Osim toga, dodaju u EPS-u, period očitavanja potrošnje za decembar je duži zbog praznika i očitava se na 33 dana, dok je period očitavanja za novembar bio 30 dana.
Sandra Alagić, portparol u Elektrodistribuciji Beograd kaže, da su gužve na šalterima velike, jer ima mnogo onih koji bi da reklamiraju račune smatrajući da su neopravdano visoki.
– Uobičajeno je da se u januaru poveća broj žalbi građana, a EDB će uvažiti svaku reklamaciju potrošača ako je opravdana, kaže ona i dodaje da najveću potrošnju struje beleži Beograd, gde je i najviše reklamacija. U Elektrodistribuciji kažu da još nisu uspeli da očitaju sva brojila, jer su mnoga mesta zbog praznika bila zatvorena.
Upitan koliko ovi argumenti EPS-a i EDB-a mogu da uteše građane i koliko su to stvarni razlozi da računi budi neuporedivo veći u odnosu na prethodni mesec, Slobodan Ružić, doktor elektrotehničkih nauka, kaže, da potrošnja struje na Svetog Nikolu u sistemu sigurno pokazuje veliku potrošnju, ali da svakako jedan ili dva ručka više koja će se tog dana pripremiti u nekom domaćinstvu ne mogu da budu glavni razlog što je nečiji račun dva-tri puta veći.
On se slaže da niža temperatura sigurno dodatno podgreva peći onih koji se greju na struju, ali dodaje da je i decembar baš kao i novembar bio mahom blag. Ono što će sigurno uvećati račun jeste datum očitavanja struje, jer se to za decembar radi na 33 dana zbog praznika. Uobičajeno je da se struja inače očitava na 28 dana.
Ružić objašnjava da pad prosečne spoljne temperature za samo jedan stepen povećava potrošnju struje za oko šest odsto, što će se svakako  prikazati na računu i dodaje da greške mogu da nastanu i tokom očitavanja, odnosno da ljudski faktor bude uzrok prevelikih računa, ali da to svakako ne može biti masovna pojava.
– Tokom očitavanja struje može se potkrasti neka nula, ali je u tom slučaju iznos na računu veći i do deset puta što potrošača odmah alarmira da reklamira račun. S pravom. Međutim, nerealno je očekivati da dođe do masovnih grešaka tokom očitavanja i da to bude razlog zašto su računi veliki, kaže Ružić.
J. Petrović-Stojanović

Nikad manja podrška vladi nemačkog kancelara Olafa Šolca
BERLIN – Podrška koalicionoj vladi nemačkog kancelara Olafa Šolca pala je na najniži nivo od dolaska na vlast krajem 2021. godine.
Nezadovoljstvo javnosti Šolcovim Socijaldemokratama, Zelenima i Slobodnim demokratama dostiglo je najviši nivo dosad - oko 70 odsto, pokazala je anketa agencije za istraživanje javnog mnjenja INSA koju je objavio nemački list „Bild”, preneo je Blumberg.
Manje od 40 odsto ispitanika, što je rekordno nizak nivo, podržalo bi jednu od tri stranke na izborima ako bi oni bili održani sada, pri čemu bi birači radije podržali antimigrantsku, desničarsku Alternativu za Nemačku (AfD) nego Šolcov SPD.
Nezadovoljstvo javnosti zbog inflacije, rekordne imigracije i skupih mera zaštite životne sredine mesecima je opterećivalo Šolcovu koaliciju.
Međusobna trvenja i upiranja prstom zaustavili su sposobnost koalicije da napreduje u ispunjavanju ambicioznog plana dekarbonizacije ekonomije, posebno zbog sve većih troškova energenata i rastuće podrške AfD-u protiv establišmenta.
Šolc se trudi da ostane pozitivan, piše agencija, ne samo suočen sa mučnim političkim nezadovoljstvom, već i kada se Nemačka bori sa ubrzanim starenjem stanovništva i nedostatkom kvalifikovane radne snage, posebno u oblasti tehnologije, zdravstvene zaštite i nege dece.
Zabrinutost zbog akutnog manjka radnika u ključnim sektorima i ogroman priliv migranata koji se ubrzao nakon ruskog napada na Ukrajinu ponovo je pokrenuo društvene debate o integraciji i politici zaštite granice.

Kome smetaju srpske zastave na Egzitu
Događaj iz Novog Sada gde su organizatori Egzit festivala sa bedema Petrovaradinske tvrđave skinuli zastavu na kojoj je predstavljena mapa Kosova i Metohije u bojama srpske trobojke i sa srpskim grbom, nekako se stidljivo provukao kroz medije. Radost što dolaze gosti, ko peva i kako svira, „sakrili” su ovaj sramni događaj. Ali su zato društvene mreže „gorele”, uz osuđujuće komentare.
Šta se zapravo desilo: kako bi pokazali što više servilnosti za svoje goste iz zemalja koje priznaju nezavisnost Kosmeta, organizatori su odlučili da skidaju srpske simbole u Srpskoj Atini, “da ih ne vređaju” a na njihovo mesto postavili su srce sa znakom mira.
Baš dok Kurtijevi do zuba naoružani specijalci svakodnevno hapse i maltretiraju naše sunarodnike u južnoj srpskoj pokrajini, Egzit je odlučio da promoviše „mir”. To je mnogo više od servilnosti jer je prekršen ustav i član zakona o nacionalnim simbolima.
Grupa mladih patriota su zastavu sa mapom Kosmeta postavili pre nekoliko dana kao vid podrške našem narodu u južnoj srpskoj pokrajini u ovim teškim trenucima. To je odmah zasmetalo autošovinistima okupljenim u nekim organizacijama i partijama. Mnogo je urađeno na suzbijanju antišovinizma u našoj zemlji, ali pojavni oblici ove bolesti i dalje mogu da se vide. Primer za to je ovaj slučaj.
Pojedinci su već par puta pokušavali da uklone zastavu, u čemu su ih mlade patriote sprečile.
I to nie usamljen incident. Samo dan posle skandala u Novom Sadu, kada su organizatori Egzit festivala sa bedema Petrovaradinske tvrđave skinuli zastavu na kojoj je predstavljena mapa Kosova i Metohije, na istoj manifestaciji dogodio se novi..
Ovog puta je na jednom od nastupa mladić je podigao zastavu na kojoj je bila mapa Kosmeta u bojama srpske zastave i natpis „Nema predaje”. Opkolili su ga i tražili da je skloni. Bilo je povuci-potegni ali taj srpski patriota nije odustao.
Da li većina građana Novog Sada ne gleda blagonaklono na skidanje srpskih simbola, siguran sam da ne gleda. I da im nije drago. I vasceloj Srbiji nije pravo. I to prolazi “ispod radara”.. I nikom ništa. Ako potpisnika ovih redova bilo ko optuži za preterani patriotizam ili slične emocije, znaće odakle dolaze ti napadi, pokazaće oni pravo lice.

Mi ne idemo nikud i ne radimo ništa
Prozapadne opozicione stranke koje organizuju proteste nikako ne žele da se oprobaju na izborima nakon što su već deset puta okupili svoje pristalice na ulicama.
Nesvakidašnji zahtev dela opozicije da se ne raspisuju izbori politički je fenomen kakav se retko može videti u svetu, ali u Srbiji je izgleda i to moguće. Samo u Srbiji postoji opozicija kojoj nije cilj dolazak na vlast ili bar ne dolazak na vlast na izborima.
Tokom jučerašnje protestne šetnje imali smo priliku da ovo čujemo od predsednika Demokratske stranke Zorana Lutovca u izjavi za televiziju N1 koja je medijski promoter protesta i dela opozicije koji ih organizuje.
Na pitanje reporterke N1 da li misli da su izbori pravi način da se protesti kapitalizuju kako smatraju brojni analitičari, Lutovac kaže da to nije dobra procena.
- Leto je, manje je ljudi na ulicama, to treba raditi kad ste najjači, a ne kad slabite. Najjači ste krajem avgusta ili početkom septembra kad se ljudi vrate sa odmora - rekao je Lutovac.
Po svemu sudeći, okupljenih je zaista sve manje, a deluje da su pristalice prozapadne opozicije morale da napuste Srbiju zbog ,,diktature” i lošeg života te da svoju tugu blaže na plažama primorskih zemalja.
Ipak, Lutovac ne sumnja da će se pristalice vratiti. Samo da se završe letovanja. 
Međutim, ni tada, izbori neće biti tema za ovaj deo opozicije već formiranje prelazne vlade bez izbora, legitimiteta i mimo volje naroda kako je to već viđeno tokom dvehiljaditih.
- Izbori za nas nisu tema. Ako raspišu izbore, imaće građane na ulicama - poručio je Lutovac.
Ne može se reći ni da Lutovac nije u pravu jer bi svaki izlazak na izbore podrazumevao i uvek neugodni cenzus od tri odsto. 
Na drugoj strani, za tehničku vladu nije vam neophodno ništa. Eventualno konsultacija u nekoj od stranih ambasada. Posle toga i lideri opozicionih stranaka bi mogli na neku od egzotičnih destinacija. Naravno, o našem trošku. Red je da i oni odmore. Ipak su se naradili.

OVO NEMA NIGDE NA SVETU: OPOZICIJA PRETI VUČIĆU AKO RASPIŠE IZBORE!

N1: Analitičari misle da opozicija treba da kapitalizuje ove proteste. Mislite li da su izbori način?

Zoran Lutovac: Ne, to nije dobra procena! Leto je, manje je ljudi na ulicama, to treba raditi kad ste… pic.twitter.com/gqcZWohz1o
— Detektor laži (@LaziDetektor) July 9, 2023

Srpska jedina štiti Ustav BiH i Dejton
Od našeg stalnog dopisnika 
Banjaluka – Republika Srpska nije izvor problema, već mesto na kom se donose odluke koje pozivaju na domaći dogovor i pronalazak rešenja. U Banjaluci nisu izglasani akti o secesiji, već akti koji omogućavaju relaksaciju i koji pozivaju na dijalog i dogovor. Kao što se desilo na nedavnoj sednici dve entitetske vlade, što mi vidimo kao model odnosa za budućnost, rekao je Nenad Stevandić, predsednik Narodne skupštine Republike Srpske. On je u razgovoru za „Politiku” istakao da je već posle tri dana nakon zajedničke sednice vlada Republike Srpske i Federacije BiH došao „doprinos” saradnji naroda i entiteta i od strane Kancelarije visokog predstavnika (OHR).
„Oni su svoje sporne odluke doneli svega tri dana posle sednice na kojoj su započeti domaći dogovori. To sve objašnjava. Ne dozvoljavaju da se sami dogovorimo. Ne odgovara im da se priča o investicijama, o povratku mladih, zapošljavanju i rastu BDP-a”, rekao je on. Govoreći o podeli državne imovine, podsetio je da su jedine granice koje su nacrtane posle Drugog svetskog rata one koje su podelile entitete u BiH. „Te granice su plod međunarodnog ugovora. Šta one dele ako već nisu međudržavne granice? Pa dele imovinu entiteta! Stoga pokušaj osporavanja imovine Republike Srpske u stvari predstavlja svesno izazivanje krize i sukoba.”
 
Utisak je da BiH ulazi u ozbiljnu krizu. Skupština je usvojila dva zakona i njima odbacila odluke visokog predstavnika i Ustavnog suda BiH. Oba zakona suspendovao je Kristijan Šmit. Šta je Srpsku opredelilo na ove korake? 
Nesporno je da je visoki predstavnik generator sukoba i nesporazuma u BiH. To proističe iz činjenice da on nema legalno imenovanje. Po relevantnim rezolucijama SB UN, BiH je bez visokog predstavnika. Jake zemlje, koje ne zavise mnogo od SB UN, progurale su da Šmit sedne u kancelariju visokog predstavnika bez obzira na to što nema legalitet. Zato imamo stvaranje cikličnih krugova krize. Takođe, Ustavni sud BiH je jedina institucija koja ne počiva na dejtonskim principima – konsenzusu dva entiteta i tri naroda. Tamo dominiraju tri stranca, koji zajedno s dva Bošnjaka preglasavaju Srbe i Hrvate. To je izvor svih problema. Sve što je i ranije radila Narodna skupština RS bila je reakcija na odluke koje donose ove institucije. Neverovatno je da Bošnjaci ne žele da imaju još jednog Bošnjaka u Ustavnom sudu, već nastoje da tamo ostane Nemac ili Albanac. To je za nas znak da se sa BiH upravlja spolja, a za druge nada da će strane sudije, kao u ratu strani avioni, doneti prednost Bošnjacima.
 
Odluke Skupštine RS nailaze na ozbiljnu ljutnju na Zapadu. 
Mi moramo ostati jedinstveni i uporni, ne sme biti pukotina među Srbima. Moramo sačuvati odlične odnose sa Srbijom i svoju neutralnost. Imamo otvorene sve komunikacijske kanale, čak i sa zemljama koje nas stalno kritikuju. Mi ćemo nastaviti da nudimo rešenja, koja će uvek biti zasnovana na dejtonskim principima, a to znači da nijedna odluka ne sme da bude doneta preglasavanjem, bez saglasnosti dva naroda i dva entiteta. A upravo su to radili visoki predstavnik i Ustavni sud BiH. Mi to razumemo kao nastojanje da se ovde provociraju krize i sukobi. Na to reagujemo pametno i nećemo dozvoliti da budemo okrivljeni za ono što je neko drugi smislio.
 
Da li je nametanje model po kom dugoročno može disati BiH? 
Ne, naprotiv, to je potpuno glupo, jer u BiH je već ispod 1,5 miliona Bošnjaka, oko milion Srba i manje od pola miliona Hrvata. Niko nikog tu ne može da nadjača i ugrozi. Mogu samo da se stvaraju nepotrebne krize. Razumem frustraciju Bošnjaka zbog percepcije da samo oni nemaju svoju državu. Zato postoji neki prikriveni cilj da se preko geopolitičke osovine – koju ovde drže Amerikanci i Britanci, posredstvom OHR-a i stranih sudija – isposluje neka supremacija Bošnjaka. Ali to ne može i neće ići preko leđa druga dva naroda i može samo silom da se desi. To ne žele ni Hrvati, koji su u zadnje vreme bili zavisni od Srba, i čiju smo poziciju štitili samo zato da ne bismo mi došli na red, a ne zato što smo u ljubavi s onima koji često pokazuju proustaške stavove. Srpska nije osnovana voljom tih sila koji sada rade protiv nje, ali je od njih prihvaćena kao neminovnost. Ipak se nadležnosti Srpske stalno tope i ako se to nastavi biće kao da je nismo ni stvorili i zato je reakcija RS tako odlučna.
 
Dakle, sem brige za državnu imovinu, korake Srpske uslovila je akumulacija nezadovoljstva. Ipak stižu upozorenja. 
Sva briga kojom Dodika žele da predstave kao figuru koja krši Dejtonski sporazum i ustavni poredak velika je laž. Dodik ima poseban stil, ali on je samo alibi da se dovrši posao obesmišljavanja i obezvlašćivanja RS. Manji deo opozicije to ne razume. Pa još daju podsticaj alibiju međunarodnog faktora. Dodik ima veliki politički kapacitet i vuče najveći broj konaca. Ali to je stvar koja pripada političkom spektru. U pravnom spektru ni Dodik ni RS nikada nisu doneli odluke o disoluciji. Nijedna institucija RS nije donela odluku o otcepljenju. Naše odluke treba pažljivo čitati. Mi u njima tražimo da se izaberu sudije Ustavnog suda BiH, jer je tako predviđeno. Ali volje za to nema kod Bošnjaka koji te sudije mogu da koriste za atak na RS. I zato smo tu gde jesmo. Što se imovine RS tiče, kada smo 2012. potpisivali ugovor s nemačkom kompanijom u vezi s izgradnjom energetskih objekata – isti ovaj kakav sad imamo sa Srbijom, jer su Nemci odustali – tada Ustavni sud nije problematizovao imovinu. Nije smeo protiv stranaca, niti su federalni partneri vikali da ne možemo bez njihove saglasnosti. U pozadini je srbofobija, a ne zajednički razvoj.
 
Dakle, odgovornost za krizu smeštate pre svega u Sarajevo i kod međunarodnih predstavnika. 
Pogledajte, na 9. januar su ranije dolazili svi. Sve do momenta kada su stranci odlučili da izazovu krizu. Nakon što su Dan RS proglasili neustavnim, počinje kriza, a mi počinjemo još žešće da ga slavimo. Svetosavska nagrada je takođe problematizovana od Bošnjaka, ali je Ustavni sud odlučio da ona nije uvredljiva. Taj sud je ušao u formu da deli srpske svece. Da procenjuje koji svetac vređa interese bošnjačkog naroda. Pa ih valjda Sveti Sava ne vređa, jer je Srbin, a Sveti Stefan, ipak, vređa. Oni su se upustili i u meritum verskog, društvenog, običajnog i potpuno polupali lončiće.
 
Da li RS nastupa jedinstveno u aktuelnoj krizi? 
Kao osnivač SDS-a i iz kog sam izašao u vreme čudne nacionalne politike u najvećoj stranci opozicije, mogu samo da skinem kapu za poslednje stavove i da kažem da se ta partija ponaša državotvorno. Nadam se da će tako i ostati. Trenutno, SDS je stranka opozicije koja razume razliku između vlasti i države.
Setite se, targetiranje Karadžića nekada je bilo isto kao aktuelno prokazivanje Dodika. Karadžića su najpre oterali u šumu, pa u zatvor, a prethodno su mu garantovali da neće biti procesuiran. Pravili su hajku kako bi od njega napravili kriminalca, lažući da je iz Prijedorske banke odneo tri miliona maraka. Želeli su stvoriti nezadovoljstvo naroda prema njemu, što nije uspelo. Ne verujem ni da će uspeti aktuelni pokušaji po istom principu. Nismo mi društvo koje drugačije živi i radi ili ima drugačije demokratske principe od nemačkog, francuskog ili švajcarskog modela. U vreme evropske cenzure u vezi s ratom u Ukrajini možemo čak reći da smo pet puta slobodniji. U Banjaluci možete da kritikujete i hvalite Putina ili Zelenskog, a u Berlinu i Parizu to ne smete. Udar na RS, sem napada na naše vrednosti, jeste udar i na demokratsko društvo.
 
Neki u poslednjim dešavanjima u RS pronalaze baš uticaj dešavanja u Ukrajini. 
Sukob u Ukrajini ima veze sa situacijom u celom svetu. Pa ima refleksije i na Balkan. Mi u tom ratu ne učestvujemo. Nepoštovanje međunarodnih ugovora je uvek generator koji dovodi do ratova. Nepoštovanje Kumanovskog sporazuma i Rezolucije 1244 izaziva krizu na KiM, jer Srbi nisu dobili svoje bezbednosne snage da ih štite. Minski sporazumi nisu poštovani dok je trajala tortura nad stanovništvom Donbasa. Ako se setimo kako se pred Drugi svetski rat raspalo Veće naroda i kako se danas ljuljaju UN, možemo da povučemo mnoge paralele. Ali mi nigde ne treba da srljamo. BiH treba da se liši ambicije za priključivanje u bilo kakve vojne asocijacije. Ali EU je odlučila da pritisne BiH da se mora opredeliti. Na svu sreću bez mišljenja Srba to se ne može desiti. Blokirali smo pristupanje NATO-u i uvođenje sankcija Rusiji. Srpska može da se ponosi kako tretira ukrajinsku manjinu, koja je ovde najbrojnija. U Prnjavoru živi nekoliko hiljada Ukrajinaca, koji imaju svoje crkve i mi želimo da niko u Srpskoj nema ikakvih problema. To je za nas čast.
 
Verujete li u neka saznanja da se razmatra smena Dodika? 
Mi smo OHR još ranije potpuno pobedili, argumentima i dokazima. Dokazali smo da su svi visoki predstavnici imenovani rezolucijama SB UN. Prezentovaćemo dokumente koji su potpisani između parafa i potpisa Dejtonskog sporazuma, sa takozvane Konferencije za implementaciju mira u Londonu – koja je ustanovila Savet za sprovođenje mira (PIK) i pozvala zvaničnim dokumentima SB UN da potvrdi prvog visokog predstavnika. Dakle, čak i kada bi Šmit smenio Dodika, mi to ne bismo objavili, jer nema legalitet. Ako nema legalitet imenovanja i njegove odluke su nelegalne. Pa kako onda da njegove odluke objavljujemo u „Službenom glasniku RS”? Ovog trenutka, Srpska je ta koja čuva pravni poredak u BiH. Sve akcije iz RS zasnovane su na pravu i to svi dobro znaju. Zato su prešli na drugu strategiju – zloupotrebu Ustavnog suda.
 
Šmit je nametnuo zakon koji inkriminiše one koji ne poštuju njegove, kao i odluke Ustavnog suda. 
Time želi da upotrebi domaće institucije za izazivanje krize. To će opet raditi nametanjem zakona. Oni koji budu prihvatili da sprovode takve zakone mogu da naprave poremećaj mira. Zato je Dodik najavio da će u Nemačkoj tužiti Šmita za lažno predstavljanje, ali i za narušavanje mira, a to je najveći zločin. Mi u RS sem pravnog poretka RS i BiH čuvamo i mir.
 
Posebnu nervozu na Zapadu izazvala je najava suspenzije ingerencije Suda i Tužilaštva BiH i agencije Sipa. 
Jedan šeik je u otporu zapadnjačkoj agresiji rekao da muslimani ne jedu svinjetinu, ali da ako treba da umru od gladi, možda i mogu da ih nateraju na to. Ako naše postojanje bude ugroženo, bićemo prinuđeni da donosimo zakone koji će imati pravni legalitet i koji će se primenjivati na teritoriji RS. A sasvim drugi zakoni će važiti u FBiH. Imaćemo praktično dve zemlje. To ne priželjkujem, već se nadam da će biti pameti u međunarodnim centrima, što uključuje i neophodnu katarzu u EU, koja ovde treba da zameni OHR. Treba da se imenuju domaće sudije i da se sprovode domaći zakoni, te da niko nikome ne koči razvoj.
 
Na osnovu čega tvrdite da se neće dozvoliti da Srbi u BiH budu svedeni na manjinu i podvrgnuti nasilju kao na KiM? 
Teroristički režim koji na KiM ugrožava Srbe često pominje Srpsku, što je za nas veliko priznanje. Kada tvrde da neće dozvoliti RS na KiM, to je potvrda da je Srpska toliko etablirana da joj se ni ćošak ne može odbiti. Niko sem naše skupštine neće donosi odluke u ime nas, niti će imenovati gradonačelnike u ime naših građana tako što će da raspisuje izbore i sa dva-tri odsto izlaznosi priznaje njihove rezultate. A mnogi u Sarajevu bi to voleli. U RS postoje dva veća naselja sa Bošnjacima, Kozarac i Janja, koja uživaju svu našu pažnju, prava i ljubav. Ipak, BiH iz devedesetih i danas nije ista. U Sarajevu nema Srba, svi gradovi su monoetnički u oba entiteta, uz izuzetke Drvara, Glamoča, Grahova i Petrovca u FBiH. Izmaštana multietnička priča je samo lažni građanski model za konačnu supremaciju Bošnjaka.

Bajden: Saudijska Arabija i Izrael daleko su od sporazuma o normalizaciji odnosa
Izrael i Saudijska Arabija su daleko od sporazuma o normalizaciji koji bi uključivao sporazum o odbrani i američki civilni nuklearni program, rekao je predsednik SAD Džozef Bajden u intervjuu za Si-En-En.
Američki zvaničnici su posredovali u pokušaju da postignu dogovor o normalizaciji odnosa između dve zemlje, podseća Rojters.
„Daleko smo odatle. Imamo o mnogo čemu da razgovaramo”, rekao je Bajden.
Izraelski ministar energetike Izrael Kac je prošlog meseca izrazio protivljenje ideji da Saudijska Arabija razvija civilni nuklearni program kao deo bilo kakvog uspostavljanja odnosa između dve zemlje posredstvom SAD.
Bajden je ukazao na odluku Saudijske Arabije, uoči njegove posete kraljevstvu prošlog leta, da otvori svoj vazdušni prostor za sve avio-prevoznike, otvarajući put za više preleta ka i iz Izraela, prenosi Tanjug.

Bajden otputovao na evropsku turneju, posetiće Britaniju, Litvaniju i Finsku
Predsednik SAD Džozef Bajden otputovao je danas na evropsku turneju tokom koje će posetiti Veliku Britaniju, Litvaniju i Finsku, javlja Rojters.
Bajden će večeras stići u London, a narednog dana će se sresti sa britanskim kraljem Čarlsom III, prvi put od kada je krunisan.
On će razgovarati i sa britanskim premijerom Rišijem Sunakom u Dauning stritu.
Sledeća poseta je samit NATO u Viljnusu, u Litvaniji.
Bajden će provesti dva dana u glavnom gradu Litvanije, koja je domaćin godišnjeg samita NATO.
On ćee učestvovati na sastancima sa liderima i održati govor na Univerzitetu u Viljnusu.
Konačna stanica je Helsinki, gde se očekuje da će Bajden u četvrtak proslaviti proširenje NATO sa Finskom kao najnovijom članicom alijanse.
Ova nordijska zemlja je u aprilu postala 31. članica NATO.
Bajdenov savetnik za nacionalnu bezbednost Džejk Saliven rekao je da će Bajdenovo putovanje „pokazati predsednikovo vođstvo na svetskoj sceni”, navodi AP, prenosi Tanjug.

Velike razlike u platama na severu i jugu Srbije
BEOGRAD – Na severu Srbije prosečna neto zarada u novembru dostigla je nivo od 48.906 dinara, dok je na jugu bila 37.861 dinar, objavljeno je u novom biltenu Instituta za tržišna istraživanja (IZIT).
Posebno se izdvaja Beogradski region sa prosečnom neto platom od 54.647 dinara, što je za oko 45 odsto više nego u regionu Šumadije i Zapadne Srbije u kome je evidentirana najniža prosečna neto zarada u iznosu od 37.719 dinara.
To ukazuje na neravnomernu razvijenost privrede u Srbiji i koncentraciju kapitala i ljudskih resursa u Beogradu ili severnije od njega.
Prosečna neto plata u Vojvodini u novembru bila je 42.669 dinara, a u južnoj i istočnoj Srbiji 38.030 dinara.
Takva razlika u visini prosečnih neto plata po regionima u Srbiji, a samim time i u nivou privredne razvijenosti, posledica je procesa deindustrijalizacije kao produkta nekontrolisane privatizacije i prebrze liberalizacije tržišta,
Da bi se te nepovoljne tendencije u razvoju zemlje zaustavile, neophodno je kroz strateško promišljanje popraviti poslovni ambijent u manje razvijenim područjima zemlje, a to se može uraditi i preko javno-privatnih partnerstava u tim regionima, poreskih olakšica, izgradnje svih vidova infrastrukture i treninga lokalnih ljudskih resursa, naveo je IZIT.
Prosečna neto zarada u Srbiji u novembru godine dostigla je iznos od 44.120 dinara, što je za 1,2 odsto nominalno, odnosno za 1,8 odsto realno bilo više nego prethodnog meseca.
Taj realni rast rezultat je deflatornih kretanja u privredi tokom izveštajnog meseca.
Računa se da će decembarski podaci o prosečnim neto platama ukazati na osetno veći pozitivan pomak na mesečnom nivou, usled isplate bonusa i trinaestih plata, ili jubilarnih nagrada, pa i akontacija za sledeći mesec.
Međutim, pošto je vlada preporučila da u javnom sektoru nema bonus plaćanja na redovne zarade, može se očekivati da zarade u decembru 2013. godine ne budu tako „naduvane veštački” pod uticajem sezone kao u istom mesecu 2012. godine, ocenio je IZIT.

Romić: Znam da ću biti uhapšen
Ratko Romić, bivši operativac Državne bezbednosti, kaže da očekuje da bude uhapšen zbog ubistva Slavka Ćuruvije, vlasnika listova „Dnevni telegraf” i „Evropljanin”.
– Znam da ću biti uhapšen. U Beogradu sam, miran sam i staložen, mogu da me uhapse. Ne krijem se i neću da bežim. Braniću se istinom jer nisam učestvovao u tome i to ću dokazati. Žalosno je što mediji, a to je u Srbiji praksa, najavljuju optužnice, hapse i pišu presude. Ne postoji nijedan dokaz koji me povezuje sa ubistvom Ćuruvije, ali nije postojalo ni dokaza o mojoj umešanosti u slučaju „Budva” pa mi se sudi nekoliko godina. Tužilački sistem je koncipiran tako da može bilo ko da se optuži za bilo šta – izjavio je Romić juče za „Politiku”.
On je kazao da je dao izjavu na zahtev tužioca za organizovani kriminal u prisustvu advokata i u nekadašnjoj UBPOK još 2006. godine. Prema njegovim rečima, to su jedine izjave koje je dao i posle toga nije saslušavan u vezi sa ubistvom Ćuruvije.
– Mediji hapse jer postoje lične ambicije. Gospodin Veran Matić, koji je na čelu komisije za ispitivanje ubistava novinara, rekao je da je potencirao medijsku hajku, ne bi li se nešto otkrilo za šta nema dokaza. Cilj je da pokaže da je rešio slučaj koji niko ranije nije rešio – izjavio je Romić.
Dnevni listovi „Danas” i „Blic” objavili su da je optužnica za ubistvo Ćuruvije napisana i da će za taj zločin odgovarati Radomir Marković, bivši načelnik RDB-a, Milan Radonjić, bivši načelnik beogradskog centra DB, kao i nekadašnji operativci Romić i njegov kolega i prijatelj Miroslav Kurak. Marković u zatvoru služi višedecenijsku kaznu, Radonjić i Romić su pod prismotrom policije, dok je Kurak u inostranstvu. U MUP-u Srbije i Ministarstvu pravde i državne uprave nisu želeli da komentarišu medijske navode da je za Kurakom raspisana međunarodna poternica, niti je ona objavljena na sajtu Interpola.
Predsednik Komisije za istraživanje ubistava novinara Veran Matić rekao je da je neozbiljno tvrditi da je potenciranje razotkrivanja ubistava „novinarska hajka”, logično je da su mediji veoma osetljivi kada je reč o ubistvima kolega. Od ubistva Ćuruvije objavljeno je mnogo tekstova uključujući i one u kojima se pominju mogući učesnici, često sa ubedljivim argumentima.
– Komisija postoji samo godinu dana i svoj rad nije zasnivala na medijskim hajkama, već na ozbiljnom analitičkom i istraživačkom radu u čemu su najviše pomaka postigli operativci u radnim grupama. U njenom sastavu su novinari, MUP Srbije i BIA, atužilaštvo je to koje će stati iza optužnice i ima dominantnu ulogu. Politička podrška vlade i koordinatora rada službi bezbednosti Aleksandra Vučića takođe je važna kao simbol političke rešenosti. Svođenje rezultata na jednu osobu i navodnu medijsku kampanju je neozbiljno, verujem da će to potvrditi buduća optužnica i rezultati sudskog procesa – naveo je Matić.
On je podsetio da je Komisija za istraživanje ubistava novinara u prvoj fazi svog rada, to jest u prvoj polovini 2013. godine, zajedno sa radnom grupom koju je je formirao MUP uz saradnju pripadnika BIA, analizirala sve do tada prikupljene činjenice i dokaze, nakon čega je svoje zaključke i preporuke dostavila tužiocu za organizovani kriminal Miljku Radisavljeviću. Komisija je nastojala da stvori povoljnu atmosferu i animira sve pojedince i institucije da rade zajednički, sa ciljem da se dođe do neophodnih elemenata kako bi se sklopila kredibilna optužnica.
– Informacije kojima raspolažem govore da su kroz rad radne grupe MUP-a za istraživanje ubistva Slavka Ćuruvije i tužilaštva, napravljeni određeni ključni prodori na ovom planu. Postoji dovoljno elemenata da se optužnica protiv počinilaca i nalogodavaca podigne. Verujem da će sama optužnica i dalji rad na istrazi dovesti do osuđujućih presuda za sve učesnike u ovom monstruoznom zločinu, ali i da će se razotkriti model rada onog dela državnog aparata koji je izveo ovaj ali i druge zločine, kao i da će i ti drugi zločini biti rasvetljeni – istakao je Matić.
Specijalni tužilac Miljko Radisavljević juče nije potvrdio, ali ni demantovao pisanje nekih medija da je optužnica za ubistvo Ćuruvije već podignuta i da slede hapšenja osumnjičenih.
– Ne želim da komentarišem medijske navode da je optužnica podignuta. Kada nešto uradim, to ću saopštiti – izjavio je Radisavljević za „Politiku”.
Koliko je poznato, slučaj ubistva Ćuruvije još je u fazi pretkrivičnog postupka i predmet još nije došao do istrage, koja, prema zakonu, prethodi podizanju optužnice. Specijalni tužilac izjavio je početkom decembra da će do kraja 2013. godine biti završeno veštačenje od kojeg zavisi sudbina predmeta „Ćuruvija”.
„Do kraja decembra biće završeno veštačenje od čega zavisi pokretanje krivičnog postupaka protiv osumnjičenih za ubistvo Ćuruvije. Sve što radimo ima za cilj da se identifikuju počinioci, ali ne želim u ovoj fazi da najavljujem postupak niti hapšenja i zbog onih koji eventualno razmišljaju o svedočenju. Pritom, ne mislim na Radomira Markovića”, rekao nam je tužilac pre nešto više od mesec dana, ne želeći da otkrije o kakvom je veštačenju reč.
Ova analiza trebalo bi da omogući identifikovanje počinilaca i otkrije njihove uloge u zločinu.
------------------------------------------------------------------------
U kontaktu sam sa Kurakom

Miroslav Kurak bavi se organizovanjem lova u Africi
„Povremeno sam u kontaktu sa Miroslavom Kurakom. On je od 2006. godine u Tanzaniji sa porodicom, ali mislim da trenutno nije u toj državi”, rekao je Ratko Romić.
On je naveo da može da dokaže gde je bio 11. aprila 1999. godine, kada je ubijen Ćuruvija, da ima dokaze o svom kretanju tog dana i objašnjenje o automobilu koji je zadužio u službi, a koji je navodno viđen na mestu zločina.
------------------------------------------------------------------------
Ko je vozač belog „golfa”
U intervjuu datom u junu 2012. godine našem listu, Ratko Romić je komentarisao medijske navode o tome da je njegov nekadašnji kolega Stevan Basta „kandidat” za svedoka saradnika u slučaju ubistva Ćuruvije.
„Objavljuju se informacije bez utemeljenja. Bastu mogu da osude i na 77 godina zatvora. Znajući njega, ali i sve druge radnike Državne bezbednosti, oni nisu učestvovali u krivičnim delima i nemaju šta da priznaju. Ja sam bio 69 dana pritvoren tokom akcije ’Sablja’. Po izlasku iz pritvora tužio sam državu i dobio sam presudu za nezakonito pritvaranje. Sa mnom je razgovarao Jovan Prijić, tadašnji specijalni tužilac i nudio mi lagodan život u inostranstvu. Ponuđen mi je status svedoka saradnika. Rekao sam: ’Životni san mi je da ništa ne radim, a da imam lagodan život. Žao mi je što nemam šta da vam ponudim da bih dobio taj status’. Moj odgovor je i danas isti”, kaže naš sagovornik.

Uviđaj posle likvidacije izvršene 11. aprila 1999. godine (Foto RTS)
Romiću smo tada predočili informacije iz pretkrivičnog postupka za atentat na Ćuruviju, prema kojima ga je jedan očevidac identifikovao kao vozača belog „golfa”, koji je viđen na mestu zločina, kao i podatak da je na osnovu baznih stanica mobilnih telefona utvrđeno njegovo prisustvo u blizini zgrade u kojoj je živeo ubijeni novinar.
„Da je to tačno, vi i ja sada ne bismo razgovarali. Da dokazi postoje, ja bih bio u pritvoru. Moj telefon sigurno nije mogao da bude lociran u blizini zločina. Znam ko je koristio beli ’golf’ tog dana. To je poznato i državnoj i javnoj bezbednosti, kao i specijalnom tužiocu. Dao sam više izjava službenicima Državne bezbednosti i tužilaštvu. Ništa ne znam ni o ubistvu Ćuruvije, a ni o počiniocima. Dva dana ranije, vratio sam se sa službenog puta van Beograda, to je bio ratni period, a na dan ubistva obavljao sam redovne obaveštajne aktivnosti”, navodi nekadašnji operativac DB-a.
Ratko Romić bio je osuđen na sedam godina zatvora zbog pomaganja u atentatu na Vuka Draškovića, lidera SPO u Budvi, ali je presudu ukinuo Apelacioni sud i u toku je novo suđenje.
 ------------------------------------------------------------------------
Šta je govorio Šešelj
Lider Srpske radikalne stranke Vojislav Šešelj prvi je javno pomenuo Miroslava Kuraka u vezi sa ubistvom Ćuruvije još pre 12 godina. Kurak ga je zbog toga tužio za klevetu, ali suđenje nije održano jer je Šešelj u međuvremenu otišao u Hag.
Miroslav Kurak, kako je „Politika” ranije objavila,  početkom devedesetih godina bio je policajac, pripadnik javne bezbednosti. Kasnije prelazi u RDB, ali je znatno pre Romića napustio tajnu službu. Potom se jedno vreme bavio ugostiteljstvom, navodno je u mesecima po završetku bombardovanja 1999. godine bio suvlasnik noćnog kluba „Sanset” u hotelu „Metropol” u Beogradu.
Tokom svedočenja u Specijalnom sudu, svedok saradnik Dejan Milenković Bagzi izneo je podatak da su Milorad Ulemek Legija i Dušan Spasojević, vođe „zemunskog klana” planirali da ubiju Kuraka i Romića.
------------------------------------------------------------------------
Međusobne optužbe DSS i SNS

Slavko Ćuruvija
Potpredsednik Demokratske stranke Srbije Slobodan Samardžić upitao je juče potpredsednika Vlade Aleksandra Vučića da li i on snosi odgovornost za ubistvo novinara Slavka Ćuruvije 1999. godine, podsetivši da je lider naprednjaka tada učestvovao u vlasti.
„Zašto sada posle 14 godina optužuje celu državu, a ne sebe”, upitao je Samardžić na konferenciji za novinare. Samardžić je istakao i da je bitno pitanje šta je u to vreme u toj istoj državi radio Aleksandar Vučić, jer je bio ministar informisanja u tadašnjoj vladi. On je ocenio i da je opasna konstatacija Aleksandra Vučića da iza ubistva Ćuruvije stoji država, jer bi, kako je ocenio, to značilo da je ta država bila teroristička i da je bombardovanje Srbije 1999. godine bilo opravdano.
Srpska napredna stranka je odgovorila da je začuđena izjavom potpredsednika DSS Slobodana Samardžića, o odgovornosti Aleksandra Vučića u ubistvu Slavka Ćuruvije, rekao je potpredsednik Izvršnog odbora SNS Aleksandar Jovičić uz ocenu da su takve izjave neshvatljive. „Mi još ne znamo da li će biti uhvaćeni počinioci ovog strašnog zločina. U to se ulaže veliki napor, međutim ovakve izjave su neshvatljive. Ne razumem samo da li gospodinu Samardžiću smeta rešavanje zločina, ili mu smeta što politička volja da se ovaj slučaj reši posle više od decenije, ne potiče od njegove stranke”,kazao je Jovičić za Tanjug. On je upitao, kada je reč o odgovornosti u slučaju Ćuruvija, šta je DSS uradila povodom rešavanja tog ubistva za osam godina vršenja vlasti.
------------------------------------------------------------------------
Dačić: Vlada nije ništa krila u istrazi ubistva Ćuruvije
Ivica Dačić izjavio je juče da vlada nije ništa sakrivala, niti da se došlo do novih saznanja koji omogućavaju nastavak istrage ubistva novinara Slavka Ćuruvije i eventualno podizanje optužnice. „To mora da bude rad institucija sistema”, rekao je Dačić novinarima u Beogradu. On je istakao da je s obzirom na to da se ubistvo Slavka Ćuruvije desilo pre 14 godina, razrešenje veoma bitno za sve one koji su tada učestvovali u vlasti. „Za mene, a sigurno i za Aleksandra Vučića, kao i za sve nas koji smo na neki način bili u toj vlasti veoma je važno da svi znaju da će svako ko je počinio krivično delo odgovarati isto i tada i sada, bez obzira na političku pripadnost”, kazao je Dačić. On je naveo da medijska pisanja i navođenje imena u slučajevima poput ubistva Ćuruvije nije dobro, jer se na taj način u opasnost dovode i ljudi koji rade na tim slučajevima. „Crtaju se mete i mislim da to nije dobro”, rekao je Dačić.

Sistem negativnog izbora i potpune neodgovornosti
„No, ako Srbi severno od Ibra imaju pravo da odluče kako žele, srpska vlast nije smela favorizovati samo jednu izbornu listu. Primerice, Oliver Ivanović, čovek čija prošlost, koliko je autoru ovih redaka poznato, nije niukoliko sporna, nije zaslužio maćehinski odnos Srbije. Država mora biti jednaka prema svim svojim građanima, baš kao i prema svim Srbima van Srbije. Ne sme se prema nekima ponašati kao majka a prema drugima kao maćeha, jer to, takođe, urušava njen autoritet i legitimitet.“ Ove reči je pisac ovog teksta napisao u tekstu koji je „Politika” objavila 5. novembra 2013.
Sada se tih reči treba podsetiti, jer se postupci Vučića i Dačića vraćaju kao bumerang. Favorit SNS-a, pošto je blagodareći podršci Vlade Republike Srbije pobedio na izborima, neće da vrši dužnost gradonačelnika Kosovske Mitrovice, pošto je veći katolik od pape, odnosno bolji Srbin od Aleksandra Vučića i Ivice Dačića. Zato će se ići na nove izbore. Oliver Ivanović, pak, kaže da će prihvatiti svaki sporazum koji Vlada Srbije podržava. Zanimljivo je šta će raditi Vlada Srbije povodom novih izbora u Kosovskoj Mitrovici.
Ove reči, međutim, treba shvatiti u znatno širem kontekstu. Naime, vodeći političari u Srbiji, otkad je višestranačje uvedeno i bez obzira na stranačku pripadnost, prednost daju poslušnosti u odnosu na sposobnost. Više cene licemerno udvorištvo negoli istinsku obrazovanost, bliže im je beskičmeno klimanje glavom no samostalna argumentovana misao; oni vole da im se bespogovorno dive, a nikako da ih kritikuju. Takvim svojim stavom urušavaju Srbiju, ali i sebi kopaju političku raku.
Svojevremeno, kada je Slobodan Milošević promovisao JUL, Dragane Tomiće, Kundaka, Matića, Hadži-Antića, Raku i Bidžu, da se dalje ne nabraja, javnost je bila isprva zapanjena a onda i besna. Zatim se ljudi zgražahu nad ličnim pregnućima i dostignućima Gorana Vesića, Čedomira Jovanovića, Bebe Popovića, Kolesara i Janjuševića. Potom se Srbija čudila što čine, i kako vođi ništa ne primećuju, Predrag Bubalo i Slobodan Milosavljević, dva ministra trgovine koji omogućavahu Miškoviću nesmetanu zloupotrebu monopola. Da li se, pak, treba podsećati Dejana Mihajlova, Gradimira Nalića, Aleksandra Nikitovića, generala Ace Tomića i njihovog čestitog političkog pokrovitelja? A Mlađana Dinkića? Pa to je šampion kojega, i da čovek hoće, ne može zaboraviti.
Dragan Đilas je onomad branio Olivera Dulića (sve dok ovaj nanovo nije promenio stranu u unutarstranačkoj borbi), iako je s Trivanovom i Šutanovcem nanosio štetu uporedivu onoj koju sada nanosi mlađani i borbeni Balša Božović. Jelenu Trivan, pak, negdašnju šeficu kabineta Rasima Ljajića, pa glasnogovornicu DS-a, Vučić i Dačić, ako je verovati štampi, biraju za šeficu vladine Kancelarije za integracije u EU. Vele da je iskusan i stručan kadar.
Razume se, Aleksandar Vučić iz dobrih razloga strepi od proverenih radikalskih kadrova SNS-a – od ljubitelja knjiga i progonitelja kolega Olivera Antića, preko vizionara Bačevića, do prostodušnog ljubitelja američkih šoping-molova i propagandiste samog Vučića i muzike s teheransko-istanbulskim motivima Zorana Bašanovića – ali to ne znači da poverenje zavređuju Jelena Trivan, Milan Božić (postoji li stranka koju nije usrećio?) i Goran Vesić. Čini se da vođ naprednjaka nonšalantno baca mamce uokolo, pa ko se upeca. No, to nije promišljena kadrovska politika, već pecanje u mulju. Stoga je i Čedomir Jovanović već viđen za budućeg „prvog potpredsednika vlade“.
Šta, pak, reći za Ivicu Dačića? Njega o nacionalnoj bezbednosti savetuje Ivica Tončev, prijatelj i poslovni partner ne samo pokojnih zvezda podzemlja, Borisa Petkova i Branislava Šaranovića, već i živih, kao što je Rodoljub Radulović, poznatiji pod nadimkom Banana. Potonjem su, prema pisanju štampe, bliski i neki drugi Dačićevi bivši i sadašnji saradnici. Sam premijer, koji prvo poricaše poznanstvo s kotorskim bogatašem, sada veli da mu je Banana bio porodični prijatelj, ali da nije znao čime se sve čovek bavi. Sva je sreća da je Ivica Dačić na čelu Ministarstva unutrašnjih poslova i Vlade Republike Srbije! Zacelo će upoznati javnost sa sadržajem onih 130 kompakt-diskova – desetak diskova Uprava kriminalističke policije obradila je do sredine februara prošle godine, a ostatak? – na kojima su snimljeni različiti uglednici Republike Srbije sa Bananom.
Da li će pred javnošću Srbije, osim Miroslava Miškovića (a još ćemo videti kako će se suđenje okončati), ijedan oligarh, tj. političar ili bogataš položiti račun? Ako se odstrani samo vuk predvodnik, čopor će i dalje klati ovce.
Docent na Filozofskom fakultetu u Beogradu

„Strašni” virus AH1N1 postao sezonski grip
Vrhunac epidemije gripa može se očekivati krajem februara i početkom marta, a do sada, osim jednog slučaja obolevanja u Novom Sadu, u Srbiji još nije počelo masovno obolevanje od ovog virusa.
Kako objašnjava dr Dragana Dimitrijević, nacionalni koordinator za grip Instituta za javno zdravlje Srbije „Dr Milan Jovanović Batut”, potvrđen je virus gripa AH1N1 (takozvani novi grip, poznat i pod neprikladnim nazivom svinjski grip), koji je sada sezonski kod nas i u zemljama evropskog regiona, a 2009. godine je bio pandemijski, kada se prvi put pojavio među stanovništvom planete. Najvažnije osobine gripa jesu epidemijsko javljanje i mutacije, kao i nepredvidivost.
– Grip se javlja svake jeseni i zime, u vidu manjih ili većih epidemija, ili sporadično. Epidemijski period obično traje od šest do osam nedelja. Može biti blaga bolest bez komplikacija, ali i ozbiljno oboljenje koje zahteva bolničko lečenje, a može se završiti i smrću. Veći broj obolelih se očekuje na osnovu iskustava iz prethodnih sezona tokom zimskih meseci – ističe dr Dimitrijević.
Na pitanje da li nam preti veća opasnost od virusa, naša sagovornica kaže da bi reč „opasnost” zamenila izrazom „oprez”, jer je neophodna stalna briga o sopstvenom zdravlju. Ona naglašava da se u većini zemalja evropskog regiona registruje niska aktivnost virusa gripa, da se najveći broj obolelih registruje u Portugaliji, Španiji i Turskoj. U okruženju su zabeleženi slučajevi obolevanja kao pojedinačni i to u Bosni i Hercegovini, Hrvatskoj, Rumuniji i Bugarskoj. Najveća zaštita od gripa se postiže vakcinacijom, a u Srbiji je do sada u ovoj sezoni cepivo dobilo 212.018 građana, što je oko 80 odsto od planirane količine vakcine protiv gripa za sezonu 2013/2014. Sezonska trovalentna vakcina se preporučuje osobama koje pripadaju visokorizičnim grupama, to jest osobama s hroničnim poremećajima plućnog i kardiovaskularnog sistema, kao i metaboličkim poremećajima, poremećajima rada bubrega, osobama s oslabljenim imunitetom, to jest svakom građaninu starijem od šest meseci, posebno trudnicama i gojaznim osobama, ljudima starijim od 65 godina i zaposlenima u javnim službama.
– Zaštita posle vakcinacije traje šest do 12 meseci, pa je zbog toga i stalne promene virusa gripa potrebna vakcinacija svake godine. Mnogobrojna istraživanja su pokazala da imunitet organizma posle preležane bolesti opada i da je pod uticajem nekoliko faktora, starosti obolelog, zdravstvenog stanja... Ovakav imunitet je imunitet na samo jedan tip virusa gripa, a znajući da se virusi gripa stalno menjaju i da je u cirkulaciji u sezoni ne jedan nego više virusa gripa, osnovna preporuka jeste ne čekati bolest, već je prevenirati vakcinacijom – dodaje dr Dimitrijević.
Simptomi se javljaju nakon jednog do četiri dana od infekcije, u proseku posle dva dana. Oboljenje je praćeno povišenom telesnom temperaturom, groznicom, glavoboljom, bolovima u grlu, mišićima, zglobovima, opštom slabošću i kašljem. Kod dece u sklopu kliničkih znakova gripa može se javiti mučnina, povraćanje ili proliv. Osoba je zarazna jedan dan pre početka simptoma, kada i ne zna da je obolela i pet do sedam dana posle. Kod dece, starijih i kod osoba sa oslabljenim imunim sistemom ova zaraznost može da se produži i na duže od nedelju dana posle pojave simptoma.
 ------------------------------------------------------------
Mere prevencije
- Vakcinacija
- Izbegavanje kontakta sa obolelima i osobama sumnjivim na oboljenje, to jest smanjite na najmanju moguću meru vreme koje provodite u blizini ljudi koji su možda bolesni
- Izbegavati boravak u zatvorenim prostorijama i skupove gde se nalazi veliki broj ljudi
- Higijena disajnih puteva (pokrivanje nosa i usta prilikom kašljanja i kijanja papirnom maramicom koju odmah nakon upotrebe treba baciti, a ruke oprati vodom i sapunom)
- Higijena ruku (što češće pranje ruku vodom i sapunom, ili korišćenje vlažnih maramica na bazi alkohola, posebno prilikom dodirivanja očiju, nosa i usta)
- Provetravanje prostorija
- Osobama sa blagim oblikom bolesti preporučiti izolaciju i negu kod kuće do oporavka, uz maksimalno ograničavanje kontakata sa ljudima
- Simptomatska terapija podrazumeva mirovanje, nadoknadu tečnosti, upotrebu antipiretika (lekova za sniženje povišene telesne temperature), a upotreba antivirusnih lekova i antibiotika sprovodi se samo po preporuci lekara.

Doček srpske Nove godine uz moleban i vatromet
BEOGRAD – U Srbiji je noćas dočekana Nova godina po Julijanskom kalendaru, a proslave na trgovima su organizovane u više gradova, dok je u Beogradu održan moleban u Hramu svetog Save i vatromet, a građani su slavili po restoranima.
Premijer Ivica Dačić dočekao je pravoslavnu Novu godinu u nastavnom centru MUP-a u Makišu sa pripadnicima policije i novinarima.
Početak Nove godine po Julijanskom kalendaru obeležen je u Beogradu tačno u ponoć tradicionalnim vatrometom na Svetosavskom platou i zvonima sa hrama Svetog Save.
Tradicionalnom vatrometu prisustvovao je veliki broj građana, a prethodno je u hramu vladika Remezijanski Andrej služio blagodarenje za prošlu i moleban za uspešnu i blagoslovenu Novu 2014. godinu.
On je preneo okupljenima „pozdrav, očinske molitve i blagoslov patrijarha srpskog Irineja”.
Vladika je okupljenima poželeo da sa porodicama, sa milim i dragim osobama provedu blagoslovenu, radosnu, korisnu i plodotvornu 2014. godinu.
Građani su na Svetosavskom platou mogli da se ogreju uz kuvano vino i rakiju.
Premijer Dačić, koji je pravoslavnu Novu godinu dočekao u nastavnom centru MUP-a u Makišu gde je smešten deo Uprave kriminalističke policije za tajna praćenja i hapšenja, istakao je da pripadnici UKP rade i dok građani slave.
Dačić je dodao i da je odlučio da ovu Novu godinu dočeka sa pripadnicima UKP jer je, kako je objasnio, UKP „srce MUP-a i policije”.
U prestonici nije bilo dočeka na trgovima, ali je doček organizovan u mnogim restoranima, kafanama i klubovima, a Grad Beograd je na platou ispred Skupštine grada, od 14 do 20 časova, organizovao manifestaciju „Beograd najmlađima”.
Menadžer restorana „Tri šešira” u Skadarliji Ljubomir Stanojević rekao je Tanjugu da je taj restoran imao organizovan doček Nove godine po Julijanskom kalendaru.
On je dodao da je interesovanje bilo isto kao i za doček Nove godine po Gregorijanskom kalendaru i da su kapaciteti popunjeni.
Hiljade Novosađana uz veličanstven vatromet, tačno u ponoć i uz nastup Željka Joksimovioća dočekali su srpsku Novu godinu.
Rekordan broj ljudi okupio se na centralnom gradskom trgu, gde je Grad Novi Sad organizovao doček Nove godine po Julijanskom kalendaru.
Program je počeo u 9 sati nastupom pop pevačice Jelene Tomašević, nakon čega su nastupili učesnici muzičkog šoua „X faktor” i pevač Nikola Rokvić, da bi atmosferu do usijanja podigla Novosađanka Nataša Bekvalac.
Petnaest minuta pre ponoći na binu je izašao Željko Joksimović, a u Novu godinu se ušlo samo uz vatromet, odnosno izostalo je obraćanje zvaničnika.
Na centralnom gradskom trgu Šumadija u severnom delu Kosovske Mitrovice građani su dočekali pravoslavnu Novu 2014. godinu uz vatromet i muziku.
Građane su zabavljali rok grupa Dark Skaj, Srpski pravoslavni pojci, plesna grupa Strit dens i Zvezde Granda, a organizator dočeka Nove godine bila je Kancelarija za Kosovo i Metohiju Vlade Srbije.
Prethodno je i za najmlađe organizovan doček Nove godine, a severna Kosovska Mitrovica je ove godine prvi put imala Ulicu otvorenog srca.
Oko 25.000 Kruševljana dočekalo je na Trgu Kosovskih junaka pravoslavnu Novu godinu uz koncert pevača Ace Pejovića.
Niža temperatura nego 31. decembra nije sprečila građane da se okupe u većem broju i najluđu noć provedu u centru grada uz tople napitke koje je donirala vinarija „Rubin”.
Program je počeo u 21 čas koncertom lokalnih muzičara i kraljevačkog „Oskar benda”, da bi se potom na bini pojavio Aco Pejović koji je u ponoć uz vatromet, koji je obezbedila „Trajal” korporacija, čestitao Kruševljanima Novu godinu uz pesmu „Tamo daleko”.
Pravoslavnu 2014. godinu većina Kragujevčana dočekala je skromnije od Nove godine po Gregorijanskom kalendaru.
Kragujevčani su novu godinu dočekali uglavnom u svojim domovima u dobrom raspoloženju, a veselo je bilo i u hotelima, restoranima i kafićima.
Organizovanog dočeka 2014. godine po Julijanskom kalendaru na trgu nije bilo, ali su u ponoć bili priređeni vatrometi u privatnoj režiji. Srpska i Ruska pravoslavna crkva, Jerusalimska patrijaršija i Sveta Gora, koje vreme svojih praznika određuju prema Julijanskom kalendaru, danas obeležavaju početak 2014. godine.
SPC danas slavi i dva velika hrišćanska praznika - Obrezanje Isusa Hrista i Svetog Vasilija Velikog.
Julijanski 1. januar je u narodu poznat i kao Vasiljevdan, Mali Božić i Srpska nova godina.
Mnogi običaji i obredi vezani su za Mali Božić koji se smatra završetkom božićnih svetkovina.

Dačić: Nastavak dijaloga Beograda i Prištine 27. januara
GRAČANICA – Dijalog Beograda i Prištine biće nastavljen u Briselu najverovatnije 27. januara, najavio je danas srpski premijer i ministar unutrašnjih poslova Ivica Dačić.
Do pomeranja dijaloga za dan ranije nego što je prethodno planirano, došlo je zbog obaveza visoke predstavnice EU Ketrin Ešton, a teme ostaju iste, rekao je Dačić novinarima u porti manastira Gračanica.
„Srbija je opredeljena da se dijalog nastavi, jer mi želimo da se sva otvorena pitanja rešavaju”, rekao je premijer.
Prema njegovim rečima, brojne su teme u nastavku dijaloga Beograda i Prištine - pravosuđe, imovina građana i Srpske pravoslavne crkve...
Dačić je istakao i da je cilj Beograda da se nastavi dijalog o onim temama o kojima su već započeti razgovori, da se analizira postojeće stanje i da se vidi koji su dalji koraci.
Srpski premijer je naglasio značaj završetka procesa konstituisanja opština sa srpskom većinom na Kosovu i Metohiji, podsetivši da potom sledi formiranje Zajednice srpskih opština.
Dačić je naglasio i značaj implementacije Briselskog sporazuma i nastavka dijaloga sa Prištinom i zbog budućeg evropskog puta Srbije.
On je, podsetivši da će 21. januara u Briselu biti održana prva međuvladina konferencija o pristupanju Srbije EU, najavio da će odmah nakon toga početi prvi skrinig posvećen poglavlju 35 „u kome se uglavnom nalaze pitanja iz dijaloga sa Prištinom”.
Dačić: Što pre konstituisati Zajednicu srpskih opština
Premijer Srbije Ivica Dačić smatra da je potrebno što pre konstituisati Zajednicu srpskih opština (ZSO) na Kosovu i Metohiji i da na taj proces neće uticati ponovni izbor gradonačelnika severne Kosovske Mitrovice.
Dačić je novinarima u porti manastira Gračanica rekao da je veoma bitno za građane da se što pre konstituiše ZSO, istakavši da „sam gradonačelnik nema važnu ulogu” u tome.
On je objasnio da je potrebno da skupštine opština donesu odluku o konstituisanju ZSO i da što pre urade Statut ZSO.
Dačić smatra da proces formiranja ZSO neće usporiti to što će ponovo doći do izbora za gradonačelnika severne Kosovske Mitrovice, koji se očekuje u februaru.
Premijer je objasnio da zvanični Beograd ne određuje datum kada će biti održani ti izbori, a da bi, prema najavama iz Prištine, mogli da budu 23. februara.
Upitan o sporu Krstimira Pantića, koji nije preuzeo funkciju gradonačelnika severne Mitrovice, i ministra Aleksandra Vulina, Dačić je odgovorio da Vulin sprovodi politiku Vlade Srbije i da je ta politika imala pozitivan odgovor od strane Srba koji su učestvovali na poslednjim izborima na Kosovu i Metohiji.
„Ne bih ulazio u političke razloge određenih napada ili sukoba, a u svakom slučaju Vlada Srbije je prihvatila Briselski sporazum”, rekao je premijer.
Dačić je ponovio da u ovim uslovima ne postoji bolji način od odredbi Briselskog sporazuma za odbranu nacionalnih interesa.
Prema njegovim rečima, uprkos svim otporima, pa čak i fizičkim napadima, politika vlade na Kosovu dobila je podršku naroda, a samim tim i „delovanje Vulina bilo uspešno”.
On je naglasio da to smatra i visoka predstavnica EU Ketrin Ešton, koja to navodi i u svojim izveštajima koje priprema za evropske institucije.
Dačić: Gledamo u budućnost, a ne u prošlost
GRAČANICA– Premijer Srbije Ivica Dačić veruje da Beograd i Priština mogu postići dogovor koji će omogućiti normalan život svim građanima na Kosovu i Metohiji.
Dačić smatra da svako ko je počinio krivično delo, bilo da je Srbin ili Albanac, treba da odgovara i ističe da njegov posao nije da se izvinjava već da gleda u budućnost, a ne u prošlost.
Premijer je novinarima u porti manastira Gračanica rekao da Beograd i Priština imaju različite stavove vezane za statusna pitanja, ponovivši da razgovori u Briselu nisu statusnog karaktera.
Upitan da li će se izviniti za kriminalna dela za koja Albanci smatraju odgovornim vladu u Beogradu, Dačić je odgovorio da svako ko je učinio bilo koje krivično delo „bilo da je pripadnih srpskog ili albanskog naroda treba da odgovora”.
„Nije moj posao da se izvinjavam - moj posao je da gledam u budućnost, a ne u prošlost”, rekao je Dačić.
On je istakao da veruje da je „moguće postići dogovor o normalizaciji naših odnosa u smislu da se omogući normalan život na Kosovu i Metohiji”.
Upitan da li je odustao od nekadašnje ideje o podeli Kosova i Metohiji, Dačić je odgovorio da kao premijer nema pravo da iznosi lične stavove, koje je saopštavao ranije.
„Jedna stvar je sigurna - mi smo Briselski sporazum postigli uz velike napore i probleme”, rekao je on, dodavši da sporazum nije idealan, ali je možda jedino moguće rešenje koje u ovom trenutku ne dira u statusno pitanje Kosova i Metohiji.
Dačić je istakao da je zato važna implementacija Briselskog sporazuma, koji ima i dosta protivnika i u Beogradu i Prištini.
Premijer je naveo da u ovom trenutku ne vidi drugo rešenje i misli „da je ratova i konfrotacija bilo dosta na ovim prostorima”.

Oland menja partnerku i ekonomski kurs
Žili ili Valeri? Koja će od ove dve Francuskinje zauzeti mesto „prve dame” pošto su obelodanjeni predsednikovi noćni izleti, a dosadašnja stanarka Jelisejske palate zbog stresa prebačena u bolnicu na ispitivanje?
Burni ljubavni život Fransoa Olanda (59), sudeći po poslednjim anketama u medijima, mnogo manje zanima Francuze od toga koji će od dva ekonomska puta izabrati predsednik kako bi smanjio stopu nezaposlenosti, pokrenuo privredu i popravio svoj rejting.
Gotovo 80 odsto Francuza izjavljuje da su predsednikovi noćni izleti u zagrljaj glumice Žili Geje (41) njegova privatna stvar i njegovo građansko pravo, dok samo pojedinci iz Unije za narodni pokret bivšeg predsednika Nikole Sarkozija postavljaju pitanje ko je zapravo u ovom trenutku „prva dama” ako je novinarka Valeri Trirvajler, koja je do sada igrala ovu ulogu, zbog stresa zadržana u bolnici.
Pitanje je da li će se posle ovog otkrića uopšte vraćati u Jelisejsku palatu, gde ima svoj kabinet i pet službenika, iako zakonom nisu regulisane obaveze i troškovi za „prvu damu”.
Ko god da se nađe na mestu zvanične partnerke predsednika neženje, ova afera je izbila u najnezgodnijem trenutku u kome je Oland pokušao da izmiri račune sa klasom biznismena i promeni dosadašnji ekonomski kurs.
Nekoliko dana pre nego što je obelodanjena njegova tajna veza, Oland, koji je 2012. izabran zbog obećanja da će žestoko oporezovati Francuze sa najvišim primanjima i da neće primenjivati drakonske mere štednje, najavljuje u novogodišnjoj poruci veliki preokret:
Priznaje da je potcenio razmere recesije, nagoveštava da će smanjiti visoko oporezivanje privatnog biznisa kako bi se pokrenulo zapošljavanje i preduzetništvo, zalaže se za neku vrstu solidarnog dogovora sa radnicima i preduzetnicima kako bi se uz smanjena primanja došlo do novih radnih mesta, i obećava velika rezanja u javnoj potrošnji jer je država postala „suviše teška, suviše spora i preskupa”.
Londonski „Ekonomist” već je, zbog ove najave, proglasio da francuski predsednik skreće udesno i postaje liberal. Vredi podsetiti da je to upravo nedeljnik koji je pred francuske predsedničke izbore proglasio Olanda za najopasnijeg čoveka u Evropi upravo zbog njegovih obećanja da će posvetiti veću pažnju potrošnji i razvoju nego rigoroznoj štednji.
Ironično zvuči konstatacija domaćih konzervativnih krugova koji konstatuju da se predsednik „najzad probudio”(„Poen”) i da je to retka dobra vest. Kad o tom buđenju govore, mediji misle na ekonomske prilike i Olandov najavljeni zaokret koji će šire objasniti danas na tradicionalnoj konferenciji za štampu, a ne na njegovo izbijanje iz predsedničke palate u sitne sate, što se u Francuskoj smatra strogo privatnim poslom.
Čak je i satirični nedeljnik „Okovani patak” pohvalio predsednika što je „pokazao pragmatizam” i obećao da će se naći način da se spreče raširene zloupotrebe socijalnih beneficija.
Francuzi se mahom nadaju da se Oland neće povući kada su u pitanju promene u ekonomskom kursu. A da li će doći do promene u Jelisejskoj palati, to će se znati kada Valeri Trirvajler izađe iz bolnice. Ako je službena kola odvezu natrag u Jelisejsku palatu, znači da ostaje sve po starom.
Mnogo je verovatnije da će ova nezavisna novinarka, posle svega, ipak odabrati da ode svojoj kući. Pogotovo što joj je francuska javnost od početka zamerala da je suviše nezavisna za ulogu „prve dame”.

Potvrđen početni sporazum Irana i Zapada
Od našeg stalnog dopisnika
Vašington – Bez mnogo drame, Iran i Zapad potvrdili su preliminarni sporazum kojim Teheran prestaje sa obogaćivanjem uranijuma u formi koja ga čini podesnim za nuklearno gorivo, dok Zapad labavi sankcije u meri od oko sedam milijardi dolara.
Pregovarači su ustvari bili SAD i Iran, dok su ostali – Francuska, Britanija, Nemačka, Kina i Rusija, plus šefica EU diplomatije Ketrin Ešton – učestvovali manje ili više kao grupa za podršku jednoj strani i pritisak na drugu.
Potvrđeni dogovor je ostao u okvirima preliminarnog postignutog 24. novembra, koji je kompromisan. Iran se nije odrekao svega što je od njega traženo, niti je Amerika dobila sve sa spiska svojih zahteva. Svako je, dakle, ponešto dao da bi zauzvrat isto toliko dobio.
Glavna vrednost prve pogodbe je zapravo to što je uopšte postignuta. Sada predstoji druga, teža runda, koja će, prema svežim najavama, početi u februaru i biti oročena na šest meseci. Na stolu će biti tvrđi orah: iranski kapaciteti i tehnologija za pravljenje atomske bombe.
Evo najkraćeg rezima onoga što je donela „Ženeva 1”:Iran je prihvatio da zaustavi obogaćivanje uranijuma preko pet odsto, što je nivo do kog može da koristi svoje centrifuge za proizvodnju goriva za nuklearne centrale, medicinsku primenu i nuklearna istraživanja. Već proizvedeni 20-postotno obogaćeni uranijum, koji je podesan za nuklearno oružje, biće pretvoren u neeksplozivni oksid.
Zaustaviće se i pripreme za otvaranje reaktora sa teškom vodom Arak i inspektorima Međunarodne agencije za nuklearnu energiju biće omogućene detaljnije inspekcije.
Zauzvrat, Teheran će dobiti olakšice u sankcijama od sedam milijardi dolara, uključujući tu i odmrzavanje 4,2 milijarde na računima u stranim bankama. Taj novac će Iranu biti dostupan u 180 dnevnih rata, kao garanacija da će primenjivati svoj deo pogodbe.
Iranu je dozvoljeno i da nastavi međunarodnu trgovinu naftom, automobilima i dragocenim metalima.
Primena svega ovoga počinje 20. januara. Obe strane u prvim izjavama posle rukovanja u nedelju popodne, tvrde da su zadovoljne postignutim. Predsednik Barak Obama je tako rekao da je Islamska Republika „po prvi put u dekadi prihvatila konkretne akcije koje zaustavljaju napredak njenog nuklearnog programa i njegove ključne elemente vraćaju unazad, što je napredak ka krajnjem američkom cilju: sprečavanju da Iran postane nuklearna sila”.
Obama, međutim, već ima problem kako da sporazum proda kod kuće. Vodeći kongresmeni, naročito oni iz redova republikanaca, smatraju da sporazum iranske nuklearne kapacitete ne ograničava dovoljno. U Senatu je čak pripremljen i zakon o novim sankcijama koji navodno ima većinu za izglasavanje (ali vođa senatske većine, demokrata Heri Rid nema nameru da ga uskoro stavi na dnevni red). Obama je pak najavio da će, ako bude usvojen, staviti predsednički veto.
Iranci kažu da su odbranili svoje pravo da obogaćuju uranijum: to što on neće biti podesan za vojnu upotrebu po njima nije problem, jer „centifuge mogu da se prevežu za jedan dan”. 
Da ključni elementi iranske nuklearne infrastrukture ostaju u funkciji, priznaju i Amerikanci, ali smatraju da je dobitak što sporazum Teheran sprečava da instalira nove centrifuge.
To znači da će pogađanje o preostalim pitanjima demontaže kapaciteta za iransku bombu kad se učesnici ponovo okupe za pregovaračkim stolom, biti mnogo teže. Amerikanci su u tom pogledu umereni optimisti: šanse za konačni sporazum procenjuju kao „fifti-fifti”.
Neka vrsta nuklearnog popuštanja zategnutosti ipak je postignuta, ali Vašingtonu preostaje da vidi i kako da zaustavi drugi aspekt iranskih aktivnosti koje mu mrse geopolitičke račune: Iran je, naime, postao izuzetno uticajan akter na Bliskom istoku. Jedan je od ključnih saveznika sirijskog predsednika Bašara al Asada, ima veliki uticaj na vladu u Iraku i apsolutno kontroliše Hezbolahe, pokret islamskih radikala u Libanu.
Trenutno najaktuelnija dilema je da li Iranu dati mesto za pregovaračkim stolom za kojim će takođe u Ženevi uskoro početi traženje formule za politički rasplet građanskog rata u Siriji. Sa predstavnikom Teherana, Amerika neće lako postići svoj glavni cilj: odlazak Asada – a bez Irana to će biti još teže.

Nikad manja podrška vladi nemačkog kancelara Olafa Šolca
BERLIN – Podrška koalicionoj vladi nemačkog kancelara Olafa Šolca pala je na najniži nivo od dolaska na vlast krajem 2021. godine.
Nezadovoljstvo javnosti Šolcovim Socijaldemokratama, Zelenima i Slobodnim demokratama dostiglo je najviši nivo dosad - oko 70 odsto, pokazala je anketa agencije za istraživanje javnog mnjenja INSA koju je objavio nemački list „Bild”, preneo je Blumberg.
Manje od 40 odsto ispitanika, što je rekordno nizak nivo, podržalo bi jednu od tri stranke na izborima ako bi oni bili održani sada, pri čemu bi birači radije podržali antimigrantsku, desničarsku Alternativu za Nemačku (AfD) nego Šolcov SPD.
Nezadovoljstvo javnosti zbog inflacije, rekordne imigracije i skupih mera zaštite životne sredine mesecima je opterećivalo Šolcovu koaliciju.
Međusobna trvenja i upiranja prstom zaustavili su sposobnost koalicije da napreduje u ispunjavanju ambicioznog plana dekarbonizacije ekonomije, posebno zbog sve većih troškova energenata i rastuće podrške AfD-u protiv establišmenta.
Šolc se trudi da ostane pozitivan, piše agencija, ne samo suočen sa mučnim političkim nezadovoljstvom, već i kada se Nemačka bori sa ubrzanim starenjem stanovništva i nedostatkom kvalifikovane radne snage, posebno u oblasti tehnologije, zdravstvene zaštite i nege dece.
Zabrinutost zbog akutnog manjka radnika u ključnim sektorima i ogroman priliv migranata koji se ubrzao nakon ruskog napada na Ukrajinu ponovo je pokrenuo društvene debate o integraciji i politici zaštite granice.

Kome smetaju srpske zastave na Egzitu
Događaj iz Novog Sada gde su organizatori Egzit festivala sa bedema Petrovaradinske tvrđave skinuli zastavu na kojoj je predstavljena mapa Kosova i Metohije u bojama srpske trobojke i sa srpskim grbom, nekako se stidljivo provukao kroz medije. Radost što dolaze gosti, ko peva i kako svira, „sakrili” su ovaj sramni događaj. Ali su zato društvene mreže „gorele”, uz osuđujuće komentare.
Šta se zapravo desilo: kako bi pokazali što više servilnosti za svoje goste iz zemalja koje priznaju nezavisnost Kosmeta, organizatori su odlučili da skidaju srpske simbole u Srpskoj Atini, “da ih ne vređaju” a na njihovo mesto postavili su srce sa znakom mira.
Baš dok Kurtijevi do zuba naoružani specijalci svakodnevno hapse i maltretiraju naše sunarodnike u južnoj srpskoj pokrajini, Egzit je odlučio da promoviše „mir”. To je mnogo više od servilnosti jer je prekršen ustav i član zakona o nacionalnim simbolima.
Grupa mladih patriota su zastavu sa mapom Kosmeta postavili pre nekoliko dana kao vid podrške našem narodu u južnoj srpskoj pokrajini u ovim teškim trenucima. To je odmah zasmetalo autošovinistima okupljenim u nekim organizacijama i partijama. Mnogo je urađeno na suzbijanju antišovinizma u našoj zemlji, ali pojavni oblici ove bolesti i dalje mogu da se vide. Primer za to je ovaj slučaj.
Pojedinci su već par puta pokušavali da uklone zastavu, u čemu su ih mlade patriote sprečile.
I to nie usamljen incident. Samo dan posle skandala u Novom Sadu, kada su organizatori Egzit festivala sa bedema Petrovaradinske tvrđave skinuli zastavu na kojoj je predstavljena mapa Kosova i Metohije, na istoj manifestaciji dogodio se novi..
Ovog puta je na jednom od nastupa mladić je podigao zastavu na kojoj je bila mapa Kosmeta u bojama srpske zastave i natpis „Nema predaje”. Opkolili su ga i tražili da je skloni. Bilo je povuci-potegni ali taj srpski patriota nije odustao.
Da li većina građana Novog Sada ne gleda blagonaklono na skidanje srpskih simbola, siguran sam da ne gleda. I da im nije drago. I vasceloj Srbiji nije pravo. I to prolazi “ispod radara”.. I nikom ništa. Ako potpisnika ovih redova bilo ko optuži za preterani patriotizam ili slične emocije, znaće odakle dolaze ti napadi, pokazaće oni pravo lice.

Mi ne idemo nikud i ne radimo ništa
Prozapadne opozicione stranke koje organizuju proteste nikako ne žele da se oprobaju na izborima nakon što su već deset puta okupili svoje pristalice na ulicama.
Nesvakidašnji zahtev dela opozicije da se ne raspisuju izbori politički je fenomen kakav se retko može videti u svetu, ali u Srbiji je izgleda i to moguće. Samo u Srbiji postoji opozicija kojoj nije cilj dolazak na vlast ili bar ne dolazak na vlast na izborima.
Tokom jučerašnje protestne šetnje imali smo priliku da ovo čujemo od predsednika Demokratske stranke Zorana Lutovca u izjavi za televiziju N1 koja je medijski promoter protesta i dela opozicije koji ih organizuje.
Na pitanje reporterke N1 da li misli da su izbori pravi način da se protesti kapitalizuju kako smatraju brojni analitičari, Lutovac kaže da to nije dobra procena.
- Leto je, manje je ljudi na ulicama, to treba raditi kad ste najjači, a ne kad slabite. Najjači ste krajem avgusta ili početkom septembra kad se ljudi vrate sa odmora - rekao je Lutovac.
Po svemu sudeći, okupljenih je zaista sve manje, a deluje da su pristalice prozapadne opozicije morale da napuste Srbiju zbog ,,diktature” i lošeg života te da svoju tugu blaže na plažama primorskih zemalja.
Ipak, Lutovac ne sumnja da će se pristalice vratiti. Samo da se završe letovanja. 
Međutim, ni tada, izbori neće biti tema za ovaj deo opozicije već formiranje prelazne vlade bez izbora, legitimiteta i mimo volje naroda kako je to već viđeno tokom dvehiljaditih.
- Izbori za nas nisu tema. Ako raspišu izbore, imaće građane na ulicama - poručio je Lutovac.
Ne može se reći ni da Lutovac nije u pravu jer bi svaki izlazak na izbore podrazumevao i uvek neugodni cenzus od tri odsto. 
Na drugoj strani, za tehničku vladu nije vam neophodno ništa. Eventualno konsultacija u nekoj od stranih ambasada. Posle toga i lideri opozicionih stranaka bi mogli na neku od egzotičnih destinacija. Naravno, o našem trošku. Red je da i oni odmore. Ipak su se naradili.

OVO NEMA NIGDE NA SVETU: OPOZICIJA PRETI VUČIĆU AKO RASPIŠE IZBORE!

N1: Analitičari misle da opozicija treba da kapitalizuje ove proteste. Mislite li da su izbori način?

Zoran Lutovac: Ne, to nije dobra procena! Leto je, manje je ljudi na ulicama, to treba raditi kad ste… pic.twitter.com/gqcZWohz1o
— Detektor laži (@LaziDetektor) July 9, 2023

Srpska jedina štiti Ustav BiH i Dejton
Od našeg stalnog dopisnika 
Banjaluka – Republika Srpska nije izvor problema, već mesto na kom se donose odluke koje pozivaju na domaći dogovor i pronalazak rešenja. U Banjaluci nisu izglasani akti o secesiji, već akti koji omogućavaju relaksaciju i koji pozivaju na dijalog i dogovor. Kao što se desilo na nedavnoj sednici dve entitetske vlade, što mi vidimo kao model odnosa za budućnost, rekao je Nenad Stevandić, predsednik Narodne skupštine Republike Srpske. On je u razgovoru za „Politiku” istakao da je već posle tri dana nakon zajedničke sednice vlada Republike Srpske i Federacije BiH došao „doprinos” saradnji naroda i entiteta i od strane Kancelarije visokog predstavnika (OHR).
„Oni su svoje sporne odluke doneli svega tri dana posle sednice na kojoj su započeti domaći dogovori. To sve objašnjava. Ne dozvoljavaju da se sami dogovorimo. Ne odgovara im da se priča o investicijama, o povratku mladih, zapošljavanju i rastu BDP-a”, rekao je on. Govoreći o podeli državne imovine, podsetio je da su jedine granice koje su nacrtane posle Drugog svetskog rata one koje su podelile entitete u BiH. „Te granice su plod međunarodnog ugovora. Šta one dele ako već nisu međudržavne granice? Pa dele imovinu entiteta! Stoga pokušaj osporavanja imovine Republike Srpske u stvari predstavlja svesno izazivanje krize i sukoba.”
 
Utisak je da BiH ulazi u ozbiljnu krizu. Skupština je usvojila dva zakona i njima odbacila odluke visokog predstavnika i Ustavnog suda BiH. Oba zakona suspendovao je Kristijan Šmit. Šta je Srpsku opredelilo na ove korake? 
Nesporno je da je visoki predstavnik generator sukoba i nesporazuma u BiH. To proističe iz činjenice da on nema legalno imenovanje. Po relevantnim rezolucijama SB UN, BiH je bez visokog predstavnika. Jake zemlje, koje ne zavise mnogo od SB UN, progurale su da Šmit sedne u kancelariju visokog predstavnika bez obzira na to što nema legalitet. Zato imamo stvaranje cikličnih krugova krize. Takođe, Ustavni sud BiH je jedina institucija koja ne počiva na dejtonskim principima – konsenzusu dva entiteta i tri naroda. Tamo dominiraju tri stranca, koji zajedno s dva Bošnjaka preglasavaju Srbe i Hrvate. To je izvor svih problema. Sve što je i ranije radila Narodna skupština RS bila je reakcija na odluke koje donose ove institucije. Neverovatno je da Bošnjaci ne žele da imaju još jednog Bošnjaka u Ustavnom sudu, već nastoje da tamo ostane Nemac ili Albanac. To je za nas znak da se sa BiH upravlja spolja, a za druge nada da će strane sudije, kao u ratu strani avioni, doneti prednost Bošnjacima.
 
Odluke Skupštine RS nailaze na ozbiljnu ljutnju na Zapadu. 
Mi moramo ostati jedinstveni i uporni, ne sme biti pukotina među Srbima. Moramo sačuvati odlične odnose sa Srbijom i svoju neutralnost. Imamo otvorene sve komunikacijske kanale, čak i sa zemljama koje nas stalno kritikuju. Mi ćemo nastaviti da nudimo rešenja, koja će uvek biti zasnovana na dejtonskim principima, a to znači da nijedna odluka ne sme da bude doneta preglasavanjem, bez saglasnosti dva naroda i dva entiteta. A upravo su to radili visoki predstavnik i Ustavni sud BiH. Mi to razumemo kao nastojanje da se ovde provociraju krize i sukobi. Na to reagujemo pametno i nećemo dozvoliti da budemo okrivljeni za ono što je neko drugi smislio.
 
Da li je nametanje model po kom dugoročno može disati BiH? 
Ne, naprotiv, to je potpuno glupo, jer u BiH je već ispod 1,5 miliona Bošnjaka, oko milion Srba i manje od pola miliona Hrvata. Niko nikog tu ne može da nadjača i ugrozi. Mogu samo da se stvaraju nepotrebne krize. Razumem frustraciju Bošnjaka zbog percepcije da samo oni nemaju svoju državu. Zato postoji neki prikriveni cilj da se preko geopolitičke osovine – koju ovde drže Amerikanci i Britanci, posredstvom OHR-a i stranih sudija – isposluje neka supremacija Bošnjaka. Ali to ne može i neće ići preko leđa druga dva naroda i može samo silom da se desi. To ne žele ni Hrvati, koji su u zadnje vreme bili zavisni od Srba, i čiju smo poziciju štitili samo zato da ne bismo mi došli na red, a ne zato što smo u ljubavi s onima koji često pokazuju proustaške stavove. Srpska nije osnovana voljom tih sila koji sada rade protiv nje, ali je od njih prihvaćena kao neminovnost. Ipak se nadležnosti Srpske stalno tope i ako se to nastavi biće kao da je nismo ni stvorili i zato je reakcija RS tako odlučna.
 
Dakle, sem brige za državnu imovinu, korake Srpske uslovila je akumulacija nezadovoljstva. Ipak stižu upozorenja. 
Sva briga kojom Dodika žele da predstave kao figuru koja krši Dejtonski sporazum i ustavni poredak velika je laž. Dodik ima poseban stil, ali on je samo alibi da se dovrši posao obesmišljavanja i obezvlašćivanja RS. Manji deo opozicije to ne razume. Pa još daju podsticaj alibiju međunarodnog faktora. Dodik ima veliki politički kapacitet i vuče najveći broj konaca. Ali to je stvar koja pripada političkom spektru. U pravnom spektru ni Dodik ni RS nikada nisu doneli odluke o disoluciji. Nijedna institucija RS nije donela odluku o otcepljenju. Naše odluke treba pažljivo čitati. Mi u njima tražimo da se izaberu sudije Ustavnog suda BiH, jer je tako predviđeno. Ali volje za to nema kod Bošnjaka koji te sudije mogu da koriste za atak na RS. I zato smo tu gde jesmo. Što se imovine RS tiče, kada smo 2012. potpisivali ugovor s nemačkom kompanijom u vezi s izgradnjom energetskih objekata – isti ovaj kakav sad imamo sa Srbijom, jer su Nemci odustali – tada Ustavni sud nije problematizovao imovinu. Nije smeo protiv stranaca, niti su federalni partneri vikali da ne možemo bez njihove saglasnosti. U pozadini je srbofobija, a ne zajednički razvoj.
 
Dakle, odgovornost za krizu smeštate pre svega u Sarajevo i kod međunarodnih predstavnika. 
Pogledajte, na 9. januar su ranije dolazili svi. Sve do momenta kada su stranci odlučili da izazovu krizu. Nakon što su Dan RS proglasili neustavnim, počinje kriza, a mi počinjemo još žešće da ga slavimo. Svetosavska nagrada je takođe problematizovana od Bošnjaka, ali je Ustavni sud odlučio da ona nije uvredljiva. Taj sud je ušao u formu da deli srpske svece. Da procenjuje koji svetac vređa interese bošnjačkog naroda. Pa ih valjda Sveti Sava ne vređa, jer je Srbin, a Sveti Stefan, ipak, vređa. Oni su se upustili i u meritum verskog, društvenog, običajnog i potpuno polupali lončiće.
 
Da li RS nastupa jedinstveno u aktuelnoj krizi? 
Kao osnivač SDS-a i iz kog sam izašao u vreme čudne nacionalne politike u najvećoj stranci opozicije, mogu samo da skinem kapu za poslednje stavove i da kažem da se ta partija ponaša državotvorno. Nadam se da će tako i ostati. Trenutno, SDS je stranka opozicije koja razume razliku između vlasti i države.
Setite se, targetiranje Karadžića nekada je bilo isto kao aktuelno prokazivanje Dodika. Karadžića su najpre oterali u šumu, pa u zatvor, a prethodno su mu garantovali da neće biti procesuiran. Pravili su hajku kako bi od njega napravili kriminalca, lažući da je iz Prijedorske banke odneo tri miliona maraka. Želeli su stvoriti nezadovoljstvo naroda prema njemu, što nije uspelo. Ne verujem ni da će uspeti aktuelni pokušaji po istom principu. Nismo mi društvo koje drugačije živi i radi ili ima drugačije demokratske principe od nemačkog, francuskog ili švajcarskog modela. U vreme evropske cenzure u vezi s ratom u Ukrajini možemo čak reći da smo pet puta slobodniji. U Banjaluci možete da kritikujete i hvalite Putina ili Zelenskog, a u Berlinu i Parizu to ne smete. Udar na RS, sem napada na naše vrednosti, jeste udar i na demokratsko društvo.
 
Neki u poslednjim dešavanjima u RS pronalaze baš uticaj dešavanja u Ukrajini. 
Sukob u Ukrajini ima veze sa situacijom u celom svetu. Pa ima refleksije i na Balkan. Mi u tom ratu ne učestvujemo. Nepoštovanje međunarodnih ugovora je uvek generator koji dovodi do ratova. Nepoštovanje Kumanovskog sporazuma i Rezolucije 1244 izaziva krizu na KiM, jer Srbi nisu dobili svoje bezbednosne snage da ih štite. Minski sporazumi nisu poštovani dok je trajala tortura nad stanovništvom Donbasa. Ako se setimo kako se pred Drugi svetski rat raspalo Veće naroda i kako se danas ljuljaju UN, možemo da povučemo mnoge paralele. Ali mi nigde ne treba da srljamo. BiH treba da se liši ambicije za priključivanje u bilo kakve vojne asocijacije. Ali EU je odlučila da pritisne BiH da se mora opredeliti. Na svu sreću bez mišljenja Srba to se ne može desiti. Blokirali smo pristupanje NATO-u i uvođenje sankcija Rusiji. Srpska može da se ponosi kako tretira ukrajinsku manjinu, koja je ovde najbrojnija. U Prnjavoru živi nekoliko hiljada Ukrajinaca, koji imaju svoje crkve i mi želimo da niko u Srpskoj nema ikakvih problema. To je za nas čast.
 
Verujete li u neka saznanja da se razmatra smena Dodika? 
Mi smo OHR još ranije potpuno pobedili, argumentima i dokazima. Dokazali smo da su svi visoki predstavnici imenovani rezolucijama SB UN. Prezentovaćemo dokumente koji su potpisani između parafa i potpisa Dejtonskog sporazuma, sa takozvane Konferencije za implementaciju mira u Londonu – koja je ustanovila Savet za sprovođenje mira (PIK) i pozvala zvaničnim dokumentima SB UN da potvrdi prvog visokog predstavnika. Dakle, čak i kada bi Šmit smenio Dodika, mi to ne bismo objavili, jer nema legalitet. Ako nema legalitet imenovanja i njegove odluke su nelegalne. Pa kako onda da njegove odluke objavljujemo u „Službenom glasniku RS”? Ovog trenutka, Srpska je ta koja čuva pravni poredak u BiH. Sve akcije iz RS zasnovane su na pravu i to svi dobro znaju. Zato su prešli na drugu strategiju – zloupotrebu Ustavnog suda.
 
Šmit je nametnuo zakon koji inkriminiše one koji ne poštuju njegove, kao i odluke Ustavnog suda. 
Time želi da upotrebi domaće institucije za izazivanje krize. To će opet raditi nametanjem zakona. Oni koji budu prihvatili da sprovode takve zakone mogu da naprave poremećaj mira. Zato je Dodik najavio da će u Nemačkoj tužiti Šmita za lažno predstavljanje, ali i za narušavanje mira, a to je najveći zločin. Mi u RS sem pravnog poretka RS i BiH čuvamo i mir.
 
Posebnu nervozu na Zapadu izazvala je najava suspenzije ingerencije Suda i Tužilaštva BiH i agencije Sipa. 
Jedan šeik je u otporu zapadnjačkoj agresiji rekao da muslimani ne jedu svinjetinu, ali da ako treba da umru od gladi, možda i mogu da ih nateraju na to. Ako naše postojanje bude ugroženo, bićemo prinuđeni da donosimo zakone koji će imati pravni legalitet i koji će se primenjivati na teritoriji RS. A sasvim drugi zakoni će važiti u FBiH. Imaćemo praktično dve zemlje. To ne priželjkujem, već se nadam da će biti pameti u međunarodnim centrima, što uključuje i neophodnu katarzu u EU, koja ovde treba da zameni OHR. Treba da se imenuju domaće sudije i da se sprovode domaći zakoni, te da niko nikome ne koči razvoj.
 
Na osnovu čega tvrdite da se neće dozvoliti da Srbi u BiH budu svedeni na manjinu i podvrgnuti nasilju kao na KiM? 
Teroristički režim koji na KiM ugrožava Srbe često pominje Srpsku, što je za nas veliko priznanje. Kada tvrde da neće dozvoliti RS na KiM, to je potvrda da je Srpska toliko etablirana da joj se ni ćošak ne može odbiti. Niko sem naše skupštine neće donosi odluke u ime nas, niti će imenovati gradonačelnike u ime naših građana tako što će da raspisuje izbore i sa dva-tri odsto izlaznosi priznaje njihove rezultate. A mnogi u Sarajevu bi to voleli. U RS postoje dva veća naselja sa Bošnjacima, Kozarac i Janja, koja uživaju svu našu pažnju, prava i ljubav. Ipak, BiH iz devedesetih i danas nije ista. U Sarajevu nema Srba, svi gradovi su monoetnički u oba entiteta, uz izuzetke Drvara, Glamoča, Grahova i Petrovca u FBiH. Izmaštana multietnička priča je samo lažni građanski model za konačnu supremaciju Bošnjaka.

Bajden: Saudijska Arabija i Izrael daleko su od sporazuma o normalizaciji odnosa
Izrael i Saudijska Arabija su daleko od sporazuma o normalizaciji koji bi uključivao sporazum o odbrani i američki civilni nuklearni program, rekao je predsednik SAD Džozef Bajden u intervjuu za Si-En-En.
Američki zvaničnici su posredovali u pokušaju da postignu dogovor o normalizaciji odnosa između dve zemlje, podseća Rojters.
„Daleko smo odatle. Imamo o mnogo čemu da razgovaramo”, rekao je Bajden.
Izraelski ministar energetike Izrael Kac je prošlog meseca izrazio protivljenje ideji da Saudijska Arabija razvija civilni nuklearni program kao deo bilo kakvog uspostavljanja odnosa između dve zemlje posredstvom SAD.
Bajden je ukazao na odluku Saudijske Arabije, uoči njegove posete kraljevstvu prošlog leta, da otvori svoj vazdušni prostor za sve avio-prevoznike, otvarajući put za više preleta ka i iz Izraela, prenosi Tanjug.

Bajden otputovao na evropsku turneju, posetiće Britaniju, Litvaniju i Finsku
Predsednik SAD Džozef Bajden otputovao je danas na evropsku turneju tokom koje će posetiti Veliku Britaniju, Litvaniju i Finsku, javlja Rojters.
Bajden će večeras stići u London, a narednog dana će se sresti sa britanskim kraljem Čarlsom III, prvi put od kada je krunisan.
On će razgovarati i sa britanskim premijerom Rišijem Sunakom u Dauning stritu.
Sledeća poseta je samit NATO u Viljnusu, u Litvaniji.
Bajden će provesti dva dana u glavnom gradu Litvanije, koja je domaćin godišnjeg samita NATO.
On ćee učestvovati na sastancima sa liderima i održati govor na Univerzitetu u Viljnusu.
Konačna stanica je Helsinki, gde se očekuje da će Bajden u četvrtak proslaviti proširenje NATO sa Finskom kao najnovijom članicom alijanse.
Ova nordijska zemlja je u aprilu postala 31. članica NATO.
Bajdenov savetnik za nacionalnu bezbednost Džejk Saliven rekao je da će Bajdenovo putovanje „pokazati predsednikovo vođstvo na svetskoj sceni”, navodi AP, prenosi Tanjug.


  </body>
 </text>
</TEI>