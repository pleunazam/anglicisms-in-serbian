<TEI version="3.3.0" xmlns="http://www.tei-c.org/ns/1.0">
 <teiHeader>
  <fileDesc>
   <titleStmt>
    <title>Politika 2020-01-14</title>
   </titleStmt>
   <publicationStmt>
    <p></p>
   </publicationStmt>
   <sourceDesc>
    <p>https://www.politika.rs/sr/articles/archive/2020/01/14/page:1?url=</p>
   </sourceDesc>
  </fileDesc>
 </teiHeader>
 <text>
  <body>
    <div id="zdravlje">
Posle pedesete veći rizik od nastanka šloga
Šlog je treći na listi uzroka smrti, ali i prvi razlog zbog čega ljudi trajno ostaju invalidi. Učestalost šloga u Srbiji u odnosu na ukupnu populaciju iznosi 2,36 odsto sa smrtnošću od 42,2 odsto. Posle pedesete godine rizik od nastanka moždanog udara se udvostručuje svakih 10 godina. Simptomi šloga su isti za sve tipove ovog oboljenja, ali razlika postoji u njegovom trajanju i težini. Moždani udar se najčešće ispoljava iskrivljenošću jedne polovine lica, problemima s govorom, trnjenjem, slabošću ili oduzetošću polovine tela. Tada dolazi i do otežanog hoda ili nemogućnosti da se čovek pomera, glavobolje i gubitka svesti.


Dr Ljubica Nikčević (Foto: M. Veličković)


Docent dr Ljubica Nikčević, načelnik Službe za fizikalnu medicinu i ranu rehabilitaciju Specijalne bolnice za cerebrovaskularne bolesti „Sveti Sava”, ističe da je šlog vodeći uzrok smrti u našoj zemlji u ženskoj populaciji i da je odgovaran za 20,8 odsto svih smrtnih ishoda, ali i drugi po učestalosti kod muškaraca (u 15,5 odsto slučajeva).
– Promena načina života uz stalni stres povećava rizik od nastanka moždanog udara i doprinosi daleko češćoj pojavi svih faktora rizika. Povišen krvni pritisak dovodi do tri puta većeg rizika od nastanka moždanog udara. Šećerna bolest, bolesti srca sa srčanim aritmijama, oboljenja srčanog mišića i zalistaka, povišene masnoće u krvi, gojaznost kao i način života, kao što su pušenje cigareta, konzumiranje alkoholnih pića i fizička neaktivnost, takođe su faktori rizika – kaže dr Nikčević.
Kod osoba koje su doživele šlog slabost ruke ili noge polovine tela mogu biti različitog stepena. Osoba tada može da bude nespretna, da doživi da joj iz ruku ispadaju predmeti, da joj zapinje stopalo o pod, ali takođe može da odjednom doživi težak stepen oduzetosti ruke i noge koje padaju na podlogu. U slučaju moždanog udara može doći i do naglog gubitka vida na jednom oku ili u polovini vidnog polja. Kada osoba preživi, porodica obolele osobe uglavnom ima jedno pitanje za lekare: Posle koliko vremena treba početi s ranom rehabilitacijom i šta ona podrazumeva?
– Ona počinje već narednog dana ukoliko je pacijent stabilan u slučaju ishemije. Primena savremenih metoda lečenja, kao što su trombolitička i antihipertenzivna terapija, značajno je doprinela smanjenju trombembolijskih komplikacija i reinsulta i omogućila sprovođenje metoda rane rehabilitacije kod sve većeg broja pacijenata. Gotovo da ne postoji bolest koja na jednom mestu objedinjuje, s istim stepenom značajnosti, prevenciju, rano otkrivanje, lečenje i rehabilitaciju, kao što je slučaj s moždanim udarom. Primenom metoda rane rehabilitacije dodatno se smanjuje rizik od nastanka trombembolijskih komplikacija čime se znatno smanjuje smrtnost – pojašnjava dr Nikčević.
Rana rehabilitacija pacijenta počinje kada se utvrdi da je pacijent kardiološki i neurološki stabilan, nakon urađene dijagnostike, odnosno narednog dana posle moždanog udara u slučaju ishemije. Rana rehabilitacija je važna za sprečavanje nastanka mišićne atrofije, kontraktura i deformiteta zglobova koji nastaju kao posledica produženog mirovanja, odnosno ležanja. Time se postiže značajno smanjenje invaliditeta.
– Rana rehabilitacija obuhvata negu, funkcionalno osposobljavanje i kineziterapiju. Po završenom lečenju i ranoj rehabilitaciji, za pacijente koji su zavisni od tuđe nege i pomoći, šalje se predlog za produženu rehabilitaciju, to jest banjsko lečenje. Produžena rehabilitacija sprovodi se u specijalizovanim centrima i obuhvata nastavak funkcionalnog osposobljavanja pacijenata. U Srbiji se rana rehabilitacija nakon moždanog udara sprovodi po protokolima koji se primenjuju kao svuda u svetu. Rehabilitacija osobe koja je preživela šlog traje ceo život jer se sve menja iz korena. Oboleli mora da radi vežbe koje je naučio tokom rehabilitacije svakodnevno, kao i da se pridržava svih saveta i uputstava lekara – kaže naša sagovornica koja se nedavno vratila sa Svetskog kongresa fizikalne medicine i rehabilitacije koji je održan u Japanu, a gde je stručne radove imao veliki broj stručnjaka iz Srbije. Rad naše sagovornice bio je posvećen upravo efektima rane rehabilitacije na funkcionalni oporavak pacijenata nakon moždanog udara, mereno funkcionalnom „Rankin skalom”.

„Fras” nije bauk
Povišena telesna temperatura kod dece nije razlog za paniku, jer je to fiziološki mehanizam koji uglavnom ima povoljne efekte u borbi protiv infekcije. Međutim, kada se desi da usled porasta temperature deca dožive febrilne konvulzije, u narodu poznate kao „fras”, roditelji se izbezume, jer je klinička slika vrlo dramatična!
– Dete je bez svesti, pogled mu je obično fiksiran, uperen naviše, ekstremiteti su mu zgrčeni ili ima trzaje. Pošto ne mogu da ga dozovu, roditelji ga obično polivaju vodom i pljeskaju ga po obrazima, ali i da sve to ne rade, ono bi se samo povratilo. Iako izgleda kao večnost, to stanje uglavnom traje dva do tri minuta (maksimalno se toleriše 15 minuta), nakon toga spontano prođe – ističe dr Biljana Jeremić, specijalista pedijatrije.
Postoje deca kojima se fras ponavlja u kratkom roku. Može da se desi da se napad dogodi kod kuće, dovedu dete na kliniku i lekari ga zbrinu, a fras se ponovi. U tom slučaju neophodno je primiti ga u bolnicu i uraditi mu EEG.
– Kod većine ne bude nikakvih promena i ona bi, čisto kontrole radi, trebalo da nastave da dolaze na kontrolu kod neurologa. Ali, ukoliko se ustanovi da promene postoje, toj deci se propisuje neka vrsta terapije koja ih štiti od napada i to piju onoliko dugo koliko neurolog smatra, a onda se obustavlja – objašnjava pedijatar.
Mada se ranije smatralo da se sklonost ka febrilnim konvulzijama nasleđuje, „fras” ne mora da se javi kod dece čiji su roditelji imali istu vrstu napada u detinjstvu, kao što ne znači da ne može da se desi i onima kod kojih nije bilo takvih problema u porodici.
Doktorka podseća da se konvulzija dešava u sklopu raznih infekcija – od urinarnih, preko upale uha, do virusnih infekcija, praćenih prolivima i povraćanjem koje se dešavaju sezonski, a gotovo svako dete je podložno nekoj – koje nekoliko dana tinjaju, pa roditelj ili vaspitač u vrtiću mogu i da ne primete da je dete pre toga imalo temperaturu. Do skoka dolazi neočekivano, u roku od nekoliko minuta, zbog brzog metabolizma kod dece i brzih varijacija u elektrolitnim odnosima u telu.
Na roditeljima je da preduzmu ono što oni mogu, ali prvo bi trebalo da sačuvaju pribranost.
– Dete treba odmah postaviti na bok i praktično ne raditi ništa, već sačekati da taj napad prođe. Ukoliko traje duže, konvulzija se prekida rektalnim dijazepamom u tubici. To su čepići koji se u toku napada stavljaju u analni otvor. Time nestaje grč i štiti se mozak. Ali, mora se nastaviti sa obaranjem visoke temperature i obavezno dete odvesti na pregled kod pedijatra – savetuje doktorka.
Ipak, najbolje je ne dozvoliti da do „frasa” dođe. Da bi se ta neprijatna situacija izbegla, treba blagovremeno početi sa obaranjem temperature i unošenjem tečnosti, najbolje nekog elektrolita. To ponekad može da traje celu noć pa roditelji moraju da budu vrlo uporni i satima da bdiju nad detetom, kontrolišući i skidajući mu temperaturu.
Međutim, tada se često nesvesno prave greške.
– Kada se dete razboli, ono ima groznicu i majke se boje da se ne prehladi i dobije upalu pluća, pa ga utopljavaju i time samo povećavaju rizik od nastanka „frasa”. Pošto malo dete nema razvijen centar za termoregulaciju, još više će se pregrejati. Zato ga odmah treba raskomotiti. Dete koje „gori” pritom obavezno treba rashlađivati tuširanjem mlakom vodom ili orošavanjem vlažnim pamučnim peškirima. Kod nas je uvreženo i masiranje alkoholom, ali to ne dolazi u obzir jer se apsorbuje preko kože – izričita je doktorka.
Neophodno je primeniti i medikamentnu terapiju koja je stub borbe sa visokim temperaturama.
– Kao i evropske zemlje, mi smo dosta obazrivi, pa već pri 38,5 stepeni odmah dajemo antipiretik, lek protiv temperature. Ali ne treba ga davati ako je temperatura niža, zato što je cilj da se kod tako male dece prirodno izgradi imunitet. Antipiretik se dozira po kilogramima telesne težine. Kako rastu i doza se povećava – kaže naša sagovornica.
Svakog roditelja najviše brine da li će njihovom mališanu zbog febrilne konvulzije ostati neke trajne posledice.
– Ako je dete neurološki potpuno zdravo, veoma je mala verovatnoća da će u kasnijem životu dobiti epilepsiju nakon febrilne konvulzije, odnosno verovatnoća da je dobije jednaka je kao kod nekoga ko nikad nije doživeo „fras”. Febrilne konvulzije nisu epi-napad, kao što mnogi pomisle, iako na njega liče. To je samo reakcija nezrelog mozga na nagli skok temperature. Ova pojava tipična je kod dece uzrasta između šest meseci i pet godina – navodi doktorka.
Za razliku od odraslih, kod dece centar za termoregulaciju u tom uzrastu još nije prilagođen velikim promenama i ne može da stigne tako brzo da odreaguje pa se temperatura podiže naglo i onda se desi „fras”. Srećom, radi se o prolaznom fenomenu koji kod ogromne većine dece prolazi posle pete godine, ističe dr Biljana Jeremić.
REČ STRUČNjAKA:
Dr Biljana Jeremić, specijalista pedijatrije u DZ „Dr Simo Milošević”
Temperaturu skidati polako


Dr Biljana Jeremić (Foto lična arhiva)


Temperatura sama po sebi nije opasna. Ona može da dostigne 40, pa i 41 stepen, što obično biva kod pneumonije, upale uha, urinarnih infekcija ili kod virusnih infekcija koje se ne leče antibioticima, kao u slučaju bakterijske infekcije, već organizam mora sam da se izbori protiv toga.
Međutim, roditeljima ne zvuči sasvim ohrabrujuće kada kažemo da samo skidaju temperaturu i da daju vitamine i dosta tečnosti. Nismo ni svesni koliko dete pri visokoj temperaturi gubi tečnost, a dehidratacija umnogome doprinosi tome da dete dobije konvulziju. Zato bi trebalo da gutljaj po gutljaj unosi elektrolitne rastvore, supicu, sokiće ili vodu.
Ne treba insistirati na tome da se temperatura spusti ispod 37 stepeni, dovoljno je da se svede na 38 stepeni. To je prevencija da do „frasa” ne dođe. Sledećih četiri do šest sati treba mu davati i terapiju za lečenje osnovne infekcije i onda će polako i temperatura jenjavati. Sve u svemu, leči se uzrok koji podiže temperaturu.
Povišena temperatura tada može da traje sedam do osam dana, ali sama po sebi neće ostaviti nikakve posledice, osim ako dete ima meningitis, encefalitis ili upalu slepog creva pa je to i izazvalo temperaturu. Ali, to se u današnje vreme retko dešava. Lekari bi trebalo da prepoznaju ove tri bolesti, jer osim temperature, postoje i drugi parametri koji ukazuju na svaku od njih. Zato bi već nakon tri dana febrilnosti trebalo da roditelji odvedu dete odabranom pedijatru, pogotovo ukoliko postoje i neki drugi parametri koje prepoznaju, jer najbolje poznaju svoje dete.
    </div>
    <div id="kolumna">
Nečasno, neetički, neljudski
Kad sam 9. januara pogledala naslovne strane tabloida bila sam zgrožena. Trčeći za parama, urednici i novinari u pojedinim novinama izgubili su novinarsku etiku i saosećajnost. Svaka nesreća je za njih dobra vest. Na najgori mogući način plasiraju detalje nekog zločina, pa i muku i pretrpljeni užas jednog deteta, s kojim bi trebalo da saosećaju.
U trci za zaradom, oni ne biraju sredstva. Nema morala, nema novinarskog kodeksa. Piše se svašta i izmišlja se koješta, samo neka je u interesu prodaje tih „novina“. Ovih dana su otkrili „eldorado“ u izveštavanju o nesreći jednog deteta koje nije krivo što ga je neki manijak oteo. To se, nažalost, može svakom dogoditi, ne daj bože da se dogodi nekom njihovom. Da li bi i tada stavljali to na naslovne strane i izveštavali u nastavcima? Da li su ti glavni urednici roditelji, imaju li decu, da li su svesni da to dete treba da se leči od pretrpljenih trauma, koje će da ostave posledice na njenoj dušici za ceo život. Naslovne strane žute štampe pokazuju svu nečasnost i nehumanost našeg novinarstva i odsustvo svake empatije.
Ovde bi morala da reaguju novinarstva udruženja i možda tužilaštvo, jer su tabloidi maloletno dete izložili nepotrebnoj, ponovnoj patnji i izneli detalje o njenoj traumi. Neka ne objavljuju više njeno ime, neka ne pišu o njoj, neka je ostave da na miru leči svoje rane, uz pomoć roditelja i lekara. Neka ne čeprkaju po njenim mukama! Jedino što mogu da poručim „novinarima“ tih tabloida je: „Sram vas bilo!”
Dr Mirjana Anđelković Lukić,
Beograd
    </div>
    <div id="magazin">
Svako ima pravo na sutra
Emisija „Pravo na sutra” proistekla je iz programa „Život i standardi” koji se više od deset godina bavio svakodnevicom Srba na Kosmetu. U njegovu pripremu i realizaciju uključila se pre šest godina i novinarka Tatjana Manojlović koju ne vezuju zavičajne veze sa Kosmetom. Kaže, za nju je to bio novinarski izazov. Kada je postala deo Redakcije aktuelno-dokumentarnog programa RTS, poželela je da bude deo ekipe ove specijalizovane emisije o životu Srba na Kosovu i Metohiji. Zanimalo je koliko se javnost redovno obaveštava o položaju ovih građana.
Zato je poslednjih godina sa koleginicom Svetlanom Vukmirović često na terenu jer naizmenično rade ovu emisiju koja se emituje na Drugom program RTS-a i koja, nažalost, nema stalni termin zbog drugih sadržaja, od sportskih utakmica do prenosa iz Skupštine.
Osmice u pšeničnom polju
Na šta je sve nailazila na terenu? Priča da se život na Kosovu razlikuje od sredine do sredine, bezbednost više nije gorući problem za naše sunarodnike već je to siromaštvo. Srbi na Kosmetu se danas bore sa ekonomskim nevoljama i nezaposlenošću.
– Domaćinstva koja se bave poljoprivredom imaju problem sa plasmanom proizvoda – ističe Tatjana Manojlović. – Mnogi su srpski posedi uzurpirani, seku im se šume, kradu cela imanja. Nedavno sam posetila selo Preoce, kod Prištine. Jednom našem čoveku uništeno je tek izniklo pšenično polje. Ne može da se kaže da je reč o saobraćajnoj nesreći, da je tu automobil sleteo s puta. Jasno se vidi da je neko kolima pravio „osmice” po celom zasadu. Takve pojave su onespokojavajuće.
U najtežoj situaciji su oni koji žive u enklavama. Naročito, u novobrdskom području. Osnovna škola u selu Straža, u kojoj nastavu pohađa 38 učenika, nema toalet već poljski klozet. Pita se kako ova deca mogu da žive u takvim uslovima, naročito kada je loše vreme, kada padaju kiša, sneg. Pita se ne samo kao novinar već i kao majka Tijane i Matije i baka Tee i Tare.
Ono što ohrabruje je da se građani udružuju kada imaju problem, bez obzira na nacionalnost.
Dve emisije je posvetila Srbima i Albancima iz Sirinićke župe, u opštini Štrpce. Oni su se udružili u odbrani svoje reke jer se gradi mini-hidroelektrana. I pored protesta meštana, lokalna samouprava ništa ne preduzima da spreči izgradnju, već je iznikao objekat. U to se uverila pre godinu dana, a i nedavno kada je drugi put posetila ovu opštinu. Od kosovskog ombudsmana je dobila uverenje da su pokrenuli postupak i preduzeli sve što je u njihovoj nadležnosti. Kako se čeka formiranje nove kosovske vlade, u tom nekom zakonskom vakuumu investitori ubrzavaju svoje radove da bi otežali eventualno rušenje.
I u Goraždevcu su se udružili Albanci i Srbi. Oni protestuju zbog hemijskog otpada za koji sumnjaju da je opasan po život ljudi.
– Pitanje je kako će se razrešavati situacija i problem opstanka Srba na Kosmetu – kaže naša sagovornica. – Prodaju se i dalje srpska imanja, kuće, migracija je u toku. Srbi sa Kosova se sele u centralnu Srbiju i u inostranstvo. Ali i Albanci masovno odlaze. Svedoci smo da su u toku velike migracije.
Šta je suštinska pomoć za te ljude? Dati im posao. Za mene je fascinantno to što rade humanitarac Arno Gujon i Fondacija „Solidarnost za Kosovo”. To su suštinski potezi. Uz pomoć dobrotvorne organizacije Eparhije Raško-prizrenske „Majka devet Jugovića”, napravljeni su farma koza, plastenici za proizvodnju povrća, cveća, mlekara za proizvodnju sira, kajmaka. Imaju i farmu krava, svinja. Sve je to izniklo u poslednjih nekoliko godina u selima oko Novog Brda, gde mahom žive starci i tek po neko mlado čeljade. Da nije tog posla i narodne kuhinje teško da bi opstali. Od penzija gledaju da pomognu svojoj deci pa im novac šalju u centralnu Srbiju. Ponavljam, mladim ljudima nije rešenje davati socijalnu pomoć, već im treba dati zaposlenje. U selu Straža upoznala sam mladi bračni par, žena je profesor književnosti, suprug lekar. On ima još dva rođena brata koji su, takođe, nezaposleni lekari. To je život u začaranom krugu. Bez izlaza.
Svetla tačka na Kosmetu su Gračanica i Dom kulture koji organizuju pozorišne predstave, festivale, projekcije igranih i dokumentarnih filma na čemu im može pozavideti bilo koji manji grad u Srbiji. Ovu ustanovu uspešno vodi Živojin Rakočević. Kada je u prilici, Tatjana Manojlović rado beleži takve događaje. Ima i uspešnih sportskih kolektiva, odbojkaša, fudbalera, karatista, rukometaša i mnogima će, nada se, posvetiti emisije u ovoj 2020. godini. Već jednog mladom teniseru iz okoline Novog Brda predviđaju veliku karijeru. On svakodnevno trenira sa ocem koji je policajac i njegov trener.
– Želja dece iz sela Straža je da posete Beograd i imaju ozbiljnog trenera za fudbal. Sa izbušenom košarkaškom loptom igraju basket i fudbal na malom terenu, na jednoj strunjači rade kolut napred i ostale vežbe u učionici koja im je i fiskulturna sala.
Zavičajna zbirka
Razgovor skreće i na druge teme, naša sagovornica priča kako se opredelila za novinarstvo... Kaže da je oduvek znala da će se baviti novinarstvom, tu nije bilo dileme. Majci je govorila: „Ja ću biti drugi Goran Milić!” Volela je da gleda Dnevnike koje je vodio i uređivao.
Tatjana Manojlović je politikolog, specijalista za nenasilne društvene promene, ima svoj blog Tanjinkod. rs i autor je dokumentarnih i putopisnih emisija. Dok je radila emisiju „Ovo je Srbija” trudila se da ostavi poseban autorski pečat.
– U novinarstvu sam od 22. godine. Profesionalno i pre toga, kao srednjoškolka. Prve korake sam napravila u lokalnom Radio Valjevu tokom školske prakse. Sarađivala sam sa omladinskom redakcijom. Najponosnija sam na „Zavičajnu zbirku”, ciklus dokumentarnih emisija koje sam napravila kao Valjevka o slavnim Nenadovićima, književniku Milovanu Glišiću... Moja prabaka je iz kuće Mišića, pa sam snimila i dokumentarac o vojvodi Živojinu Mišiću. Volim da kažem da sam feministkinja. Ne zalažem se za dominaciju žena već za društvo u kome žene i muškarci imaju jednake šanse. Mislim da je dosta toga u poslednjih dvadesetak godina urađenom po tom pitanju. Zato volim što radim emisiju „Pravo na sutra”. Do sada smo uspeli da izbegnemo sve konfliktne situacije na terenu, tokom snimanja. Često smo u Prištini, Novo Brdu, Prizrenu...
Mi običan narod, mi smo veliki mučenici
Jednog dana možda će napisati i knjigu. Puna je utisaka.
– U Lipljanu ima malo Srba. Razgovarala sam sa Albancima iz tog kraja. Kažu da su za sve krivi političari i politika. „Mi običan narod, mi smo veliki mučenici koji ispaštaju sve to. Lepo smo živeli sa našim komšijama Srbima”. I Albanci u Prizrenu, gde ima Srba toliko da može na prste dve ruke da ih izbrojite, ne računajući one mlade ljude koji pohađaju bogosloviju slično govore. „Nama je žao naših komšija Srba. Mi smo se s njima lepo slagali. Neki drugi su nam ovo napravili...”
Svi negde žele da zaborave ova tužna vremena.
    </div>
    <div id="kolumna">
Klinička ispitivanja – nauka protiv neukosti
Kod nas se decenijama ne vodi dovoljno računa o kliničkim studijama i njihovom uređenju, a pre svega o delu u kome država i zdravstvene institucije imaju nadležnost. Takođe, klinička ispitivanja su ovde predmet brojnih kontraverzi o kojima se može pročitati u pojedinim medijima s vremena na vreme, a u velikoj meri su zasnovane na nepoznavanju materije i spekulacijama – neukosti!
Prema jednom od planetarnih registara u svetu je od 2000. godine do danas urađeno oko 320.000 kliničkih ispitivanja kojima je bilo obuhvaćeno više od 100 miliona pacijenata! S obzirom na to da je više od 13 puta veći broj uključenih pacijenata globalno u kliničke studije od ukupnog broja građana Srbije, onda možemo i da formiramo stav o sigurnosti i značaju kliničkih studija?!
U svojoj dosadašnjoj karijeri aktivno sam bio uključen u radu na međunarodnim projektima medicinskih istraživanja i ostvario saradnju sa prestižnim svetskim medicinskim institucijama (poput Univerziteta u Kembridžu, APHP iz Pariza, Karolinska institutom i dr.) što mi je omogućilo da steknem uvid u funkcionisanje i značajne kliničkih studija u zemlji i inostranstvu. U Srbiji ključni problem predstavlja nedovoljno poznavanje materije što se ogleda i u izrazito negativnim tekstovima o kliničkim ispitivanjima koji se s vremena na vreme mogu pročitati u štampi. Neki od naslova govore o „srpskim pokusnim kunićima” i služeći se sličnim „novinskim udicama” obmanjuju čitaoce koji uglavnom o ovoj problematici ne znaju mnogo (istini za volju – oblast je vrlo kompleksna i uključuje etiku, medicinu, pravo, ekonomiju i dr.).
Međutim, činjenica je da bez kliničkih studija nema novih lekova i nema napretka medicine! Ono što im se često zamera jeste problem sigurnosti pacijenata u ovakvim istraživanjima, a pravila su rigorozna Dobre kliničke prakse koja prate sigurnosne aspekte pacijenta značajno su striktnije od standardnih bolničkih praksi. S druge strane, problem koji se predstavlja u vezi je sa uključivanjem pacijenata u ove studije gde takođe postoje veoma rigorozne procedure.
U knjizi Svetska trgovinska organizacija – životna sredina i zdravstvena zaštita (IMPP, 2018) dat je proračun da bi Srbija, ukoliko bi uspela da obezbedi transparentnost i veću angažovanost ALIMS-a i etičkog odbora kod dobijanja odobrenja za izvođenje kliničkih studija, time doprinela ne samo većem benefitu za pacijente koji boluju od retkih i neizlečivih bolesti, kao i onih kojima je preterano skupa terapija,  već bi to direktno uticalo i na značajan transfer tehnologija i dodatno obučavanje medicinskog kadra po najvišim svetskim standardima. Svi ovi efekti bi takođe propratili i značajan rast bruto domaćeg proizvoda kroz sredstva koje farmaceutske kompanije ulažu u ovim procesima.
Kod nas se transparentnost čini kao ključni problem iako se za oblast kliničkih studija često navodi da je to najstrože regulisana oblast! Transparentnost u smislu broja radnih sati koje glavni istraživač opredeljuje za projekte pored redovnog posla, broj kliničkih studija koje glavni istraživač vodi ili na kojima učestvuje (postoje istaknuti stručnjaci koji su svojevremeno vodili i više od 10 projekata!), broj godišnjih sastanaka ALIMS-a (koji se održavaju 8–12 godišnje poslednjih decenija bez izričitog objašnjenja zašto se ne održavaju češće), nizak broj zaposlenih u ALIMS-u koji se bavi problematikom kliničkih studija i dr. Srbija je poslednju deceniju na nivou od oko 100 kliničkih studija godišnje a ima infrastrukturni kapacitet za oko 400!  Obrazovanje u ovoj oblasti je neophodno za široku populaciju kako bi se građani upoznali sa svojim pravima ali i rizicima i benefitima koje kliničke studije nesporno nose sa sobom.
Otvaranje Nacionalnog centra za medicinska istraživanja bi značajno doprinelo razvoju srpske nauke i prakse u medicini, a koštalo bi manje  od jednog nacionalnog stadiona, pa stoga vredi razmotriti takav predlog!
Dr ekonomije spec. med.
Prilozi objavlje­ni u rubrici „Pogledi” odražavaju stavove autora, ne uvek i uređivačku politiku lista
    </div>
    <div id="magazin">
Patrijarh Pavle na fotografijama
Patrijarha Pavla srpski narod viđao je u gradskom prevozu, zaustavljao ga na ulici, osećao ga bliskim i svojim. Pisali su mu i pisma tražeći od njega savete. Jednom su ga, tako, pitali šta da rade: imali su smrtni slučaj u porodici, a već su zakazali svadbu sina. Kako žalost i radost da idu zajedno? On im je odgovorio da ne možemo da biramo ni rođenje ni smrt, to je od Boga, a na ljudima je da odluče da li će da prave svadbu uz muziku ili da prirede samo crkveno venčanje... a slavlje nekoliko meseci kasnije.
Ovo priča Hadži Marko Vujičić, autor nedavne izložbe portreta patrijarha Pavla u Kulturnom centru Čukarica koja je prikazana i u Mladenovcu i Čačku, a nastavlja put u Niš i Vranje.
Marko je diplomirao na Bogoslovskom fakultetu u Beogradu. Radio je kao urednik fotografije u časopisu „Patrijaršija” Srpske pravoslavne crkve koji se distribuira u 164 zemlje sveta. Patrijarha je upoznao 1995. godine.
– Patrijarh Pavle bio je 44. poglavar Srpske pravoslavne crkve koji se na toj dužnosti nalazio od 1990. do smrti 2009. godine. Taj period, iako težak za naš narod, zapravo je obeležen nacionalnim buđenjem Srba. Proslava Svetog Save kao školske slave, koja je prekinuta 1946, uspostavljena je u njegovo vreme, obnovljena je verska nastava, išla je Spasovdanska litija – kaže naš sagovornik.
On podseća da su prve fotografije patrijarha Pavla snimili Milinko Stefanović, Života Ćirić i Imre Sabo, a da je patrijarh imao samo jedan uslov: bez korišćenja blica zato što je operisao oči.
Svedočenja o čudima
Na grobu patrijarha Pavla i danas se dešavaju čuda: neki su, moleći se tu da ne dođe do razvoda, sačuvali brak i pomirili se. Postoje i svedočenja o izlečenju nad krstom koji je izdeljao britvom u manastiru Vujan, ili u Blagoveštenju gde se zamonašio. Ljudi dolaze i namenjuju mu, kao najdražima, jabuke i drugo voće, priča Hadži Vujičić.
Seća se i putovanja u Moskvu 2004. u sklopu donatorske večeri za završetak Hrama Svetog Save. Patrijarh Aleksej čekao je našeg patrijarha na aerodromu i to je bio jedini put da je lično dočekao nekog visokog dostojanstvenika iz sveta. Pratila su ih kola sa rotacijom, a patrijarh Pavle pita: „Au, Bog ga video, šta ovo seva?”. Znao je, naravno, ali voleo je da se našali.
– Na obeležavanju 90 godina Cerske bitke u selu Tekerišu, patrijarh je služio parastos palim borcima. Posle smo otišli u Šabac kod vladike Lavrentija. Kad smo pošli kući nastalo je nevreme. Crni oblaci spustili su se do zemlje. Patrijarh se prekrstio i rukama zakrstio put ispred nas. Do Beograda je put bio suv. Posle smo čuli da je selo kraj Šapca „ubio” grad – priča nam Vujičić.

Priziv Svetog Duha, Patrijaršijska kapela Prepodobnog Simeona Mirotočivog, Beograd 2004. (levo), Patrijarh Pavle i Hadži Marko Vujičić

Pogrešno ga citirali
– Koliko je patrijarh Pavle ušao u narod, govori i to da mu se dosta stvari pripisuje da je rekao, a nije. Tako mu pripisuju čuveno: „Budimo ljudi, iako smo Srbi”, a jedino je rekao: „Budimo ljudi”. Za vladike koje voze skupa kola navodno je izjavio: „Šta bi tek vozili da se nisu zavetovali!”, ali ga zapravo nikada nismo čuli da to kaže – veli autor izložbe.
Marko ukazuje da se retko pominje da je patrijarh na prvom mestu bio – naučnik. Postdiplomske studije završio je u Atini. Bio je predsednik komisije Svetog arhijerejskog sinoda za prevod Svetog pisma. Radio je redakture i recenzije knjiga, što, inače, kaže naš sagovornik, nije zaduženje patrijarha. Kao vrstan poznavalac crkvenog pojanja predavao je na Prizrenskoj bogosloviji. Govorio je grčki i ruski, znao latinski, starogrčki, crkvenoslovenski.
Patrijarh Pavle odlazio je na odmor po 15 do 20 dana u manastir Blagoveštenje. Tu je redovno nešto popravljao, menjao brave i kvake, doterivao plot. Mladim bogoslovima jednom je rekao da obrišu prašinu u crkvi, a oni, mangupi, kažu da ne znaju kako i da im on pokaže dok oni drže merdevine. I patrijarh je tako obrisao sve prozore u crkvi!
– Iz Jevanđelja po Mateju je ponavljao: „Ko pretrpi do kraja, on će se spasti”. Govorio je da su iskušenja korisna. Kao kad zlato prolazi kroz vatru i dobija svoju finoću. Tako i čovek treba iskušenja da doživljava kao Božije dopuštenje... – kaže Hadži Vujičić.
Bio je očevidac dolaska stranih delegacija koje su vršile pritisak na patrijarha u vezi sa teritorijalnim pitanjima, a on je govorio da ne možemo da se odreknemo Kosmeta, mada stranci, dodaje Marko, dve decenije to očekuju – da crkva izvrši pritisak na državu.
Kada je patrijarh Pavle putovao u Pećku patrijaršiju 2006. pripadnici italijanskog Kfora stali su u stavu mirno. Na Kosovu, pričao je patrijarh, za vreme Drugog svetskog rata Arnauti su hteli da zapale Visoke Dečane, a italijanske okupacione snage sačuvale su manastir. Patrijarh je više puta primao i italijansku novinarku Mariju Linu Veku koja je, izveštavajući sa Kosmeta, napisala knjige: „Izgubljeno Kosovo?”, „Zatvor pod otvorenim nebom” i druge.
Učen, skroman i štedljiv
– Koristio je zeleno mastilo, što je obaveza svakog patrijarha, i to u bočicama od 100 mililitara ili pola litre, jer je tako jeftinije. Bio je veliki knjigoljubac. Kada ga je neko pitao kako postiti, on bi pogledao kod Tertulijana, Kiprijana Kartaginskog ili Ignjatija Bogonosca, jer ne posti se svaki post isto: vaskršnji je stroži od božićnog, petrovdanskog i gospojinskog. Patrijarh je voleo male crkve (i Pavle na grčkom znači „mali”), u Beogradu posebno onu Svetog cara Konstantina i Jelene na Voždovcu. Tamo je zabeležen jedan njegov portret. Kad je video svoju sliku, ovako je reagovao: „Uh, Bog ga video! Jesam li to ja?” – priča Marko.
Svestan prilike koju je imao fotografišući patrijarha Pavla, on kaže da ima njegovih 500 fotografija i još 700 nerazvijenih traka koje čekaju monografiju u narednim godinama.
Cipele
Prilikom posete Temišvaru, patrijarh Pavle je želeo da kupi cipele. Kada je pošao ka četvrtoj radnji, vladika Lukijan mu kaže: „Vaša Svetosti, samo odaberite, ja ću vam platiti”. Patrijarh je nastavio da traži i kupio najjeftiniji par. Uveče je skinuo đon sa novih cipela i nalepio ga na stare, a kad je neko hteo da baci kožu tih novih cipela, rekao je: „Nikako, to će mi trebati ponovo za opravku”, priča Hadži Vujičić.
Medalje
Od Društva za negovanje tradicije oslobodilačkih ratova do 1918. Hadži Marko Vujičić je kao urednik fotografije u „Pravoslavlju” dobio zlatnu medalju regenta Aleksandra Karađorđevića, zlatnu medalju kralja Petra Prvog Karađorđevića i medalju vojvode Stepe Stepanovića. Dobio je i medalju Vaseljenske patrijaršije. Učestvovao je u velikom broju knjiga „Svetigore” Srpske patrijaršije, Ohridske arhiepiskopije, kao i eparhija Srednjoevropske, Dalmatinske, Gornjokarlovačke. Predavao je versku nastavu u školama u Beogradu.
    </div>
    <div id="sport">
Crnogorski navijači pobedu nad Srbijom slavili spornom pesmom
Društvenim mrežama proširio se snimak slavlja crnogorskih navijača koji, posle pobede njihove reprezentacije nad Srbijom na Evropskom prvenstvu u rukometu, pevaju da se nikada neće sresti Srbija i Crna Gora.
„Da li će se ikad sresti Srbija i Crna Gora, ne, nema zbora”, oduševljeni pobedom svoje ekipe poručuju pesmom ostrašćeni navijači, što se vidi na snimku objavljenom na tviter nalogu pod nazivom „Crnogorci”.
Da će se ovako „slaviti” moglo je i da se očekuje, jer je Rukometni savez Crne Gore svoj tim u utakmicu sa Srbijom, potpuno neočekivano, poslao u zelenim dresovima, što su mediji odmah protumačili kao političku poruku, javlja Tanjug.
Naime, to je protumačeno kao direktna asocijacija na zelenaški Komitski pokret iz 1918. godine, čiji je vođa bio Krsto Zrnov Popović, a koji se pobunio protiv odluke Podgoričke skupštine da se Crna Gora priključi Srbijim, zbog čega je 6. januara 1919. godine izbila Božićna buna.

Australija kao srpsko uporište
Od učešća na eksperimentalnom ekipnom takmičenju od kojeg se malo očekivalo, do uspeha teško sagledivih razmera, teniska reprezentacija Srbije je za dve sedmice prešla put koji je već sada kandiduje za podvig 2020.
Skeptici će reći da titula prvog pobednika ATP kupa nije važna, „hejteri” će govoriti o zaradama tenisera, ali ko je gledao hiljade naših ljudi na tribinama prekrivenim srpskim zastavama u Brizbejnu i Sidneju, devojke u narodnoj nošnji i trubače kako posle svake od šest pobeda prate hor zagrljenih tenisera i pesmu „Ja te volim Srbijo”, zna višu vrednost pobeda protiv takvih teniskih nacija kao što su Francuska, Rusija i Španija.
I iz čisto sportskog ugla, trijumf naše male zemlje u konkurenciji 24 ekipe iz celog sveta – samo onih koje imaju predstavnike među sto najboljih pojedinaca – ravan je bilo kom najvećem uspehu jedne reprezentacije. Na premijernom ATP kupu učestvovalo je osam od deset najboljih tenisera sveta, 16 od 20, 23 od 30 i 35 od prvih 50, a takmičenje su uživo pratili predstavnici 150 domaćih i 89 stranih medija.
Pobede reprezentacije Srbije – tri u grupnom i tri u eliminacionom delu – izvojevane su u mečevima koji su po pet-šest sati držali gledaoce prikovane za stolice, do kasno u noć. U finalu koje su odlučila dvojica najboljih na svetu, svih 10.000 sedišta na stadionu „Ken Rouzvol” bilo je popunjeno. Naravno da je bilo i Španaca i svih drugih nacija, ali mi smo se pitali – da li je moguće da ima toliko Srba u Australiji?
Finale je podvuklo crtu između navijača koji prate tenis samo zbog Đokovićevih titula i onih koji podvige mere širim aršinima. Za prve je najvažnija bila 29. Đokovićeva pobeda u 55. derbiju najdužeg rivalstva u profesionalnom tenisu, a za druge je to bio samo jedan od vrhunaca u svemu što se događalo i pre i posle toga.
Spremnost našeg najboljeg tenisera da odmah posle epske borbe sa Nadalom podrži Viktora Troickog da – posle godina tavorenja na pojedinačnim turnirima – ponovo postane heroj nacije, bila je samo očekivani deo kolektivnog požrtvovanja sportista koji se obično optužuju za sebičnu posvećenost ličnim rezultatima i zaradama. Troicki je bio onaj isti junak iz pohoda na „salataru” 2010, Zimonjić je tadašnju ulogu u dublu zamenio mudrim vođenjem tima, a jedino za čim smo mogli da žalimo bilo je odsustvo četvrtog musketara Janka Tipsarevića, koji je sa odlukom o završetku karijere požurio svega dva meseca.
Nisu Đoković i koletivni duh uzdigli samo Troickog. Učinili su da skromni Dušan Lajović nadmaši sebe i u mečevima protiv Hačanova i Ože-Alijasima shvati koliko su njegovi dometi veći od dosadašnjih. A, Nikola Ćaćić – toliko duboko u anonimnosti da ga svi zovu i pišu Čačić – i Nikola Milojević, doživeli su sportsku počast kakvu nisu mogli ni da sanjaju.
„Faktor Đoković” i uspeh reprezentacije iz 2010. imaju daleko širi uticaj na uzdizanje glave naših pojedinačnih sportista. Zato je ono što su priredili naši ljudi u Australiji šlag na torti Đokovićevih zasluga, zahvalnost za nemerljiv doprinos u uspešnom i ponosnom predstavljanju nacije, ali i zalog za buduće generacije.
Daleko od svoje zemlje, naši ljudi su pokazali kako se za nju navija na ekipnim teniskim takmičenjima. Bilo je i ispada, prelažena je granica takozvane teniske navijačke kulture, ali na nju su odavno zaboravili i na kraljevskim ložama Vimbldona, gde je Đoković, uprkos svemu, spasao dve meč-lopte i pobedio Federera u nadužem finalu u istoriji.
Australijske tribine su proteklih sedmica bile srpski Vimbldon, uzdižući naše igrače do neslućenih visina:
– Bilo bi divno kada bih sve turnire igrao u takvim okolnostima, ali to je nemoguće. Zato ću ove trenutke pamtiti dok sam živ. Imao sam sjajnu karijeru, ali igra za zemlju, sa najboljim prijateljima, to je nešto neuporedivo – govorio je Novak, podsećajući nas ujedno na sve što je prolazio.
Nema sumnje da će posle pehara na ATP kupu, kao i posle onog iz 2010, svi naši teniseri dobiti krila. Pogotovu što će za svega nedelju dana da krenu u masovni pohod na Melburn, gde Novak Đoković brani sedmu šampionsku titulu. Naravno, novog Đokovića nećemo dobiti, ali ćemo naučiti da se radujemo i manjim uspesima od najvećih, posle godine u kojoj su čak petorica naših ušla među najboljih 60 na svetu, kao nikada ranije.
Diplomatski potez Zimonjića
Možda je nekome od naših navičala bilo simpatično što je glavni sudija finala Srbija – Španija često umirivao gledaoce na srpskom jeziku, rečima „molim” i „hvala”, ali selektor Nenad Zimonjić je povukao pravi potez kada je prišao sudiji i rekao: „Sve je u redu što se tiče vašeg vođenja meča, ali molim vas, obraćajte se publici na engleskom, nisu u gledalištu samo Srbi!”.
Lajani se odmah ispravio i prešao na engleski, a Zimonjić je, pored odličnog vođenja tima, zaslužio čestitke i za selektorsku diplomatiju.
Godina najvećeg grupnog uzleta
Promene pozicija naših tenisera među 200 najboljih na svetskoj listi, u odnosu na početak 2019, pokazuju dosad najveći kolektivni uspon. Prva osmorica su ukupno napredovala čak 367 mesta:
Teniseri ATP           2019    promena
2. Novak Đoković     1          -1
34. Dušan Lajović    48        +14
38. Laslo Đere          93        +55
40. Filip Krajinović         94        +54
59. Miomir Kecmanović     131      +72
155. Nikola Milojević       174      +19
158. Viktor Troicki           205      +47
169. Danilo Petrović         276      +107

Slovenka se „gušila” zbog zagađenog vazduha i morala da preda meč na Australijan openu (VIDEO)
Kvalitet vazduha u drugom po veličini gradu u Australiji, Melburnu, i drugim delovima Viktorije u utorak je među najlošijima na svetu zbog dima od požara na severu i istoku zemlje, rekle su vlasti. Građani Melburna probudili su se drugi dan zaredom u gradu sa „opasnim” kvalitetom vazduha, a do popodneva grad je imao najzagađeniji vazduh na svetu po svetskoj bazi podataka IQ Air Visual.
„Tokom noći Melburn je imao najzagađeniji vazduh na svetu”, rekao je viktorijski ministar zdravlja Bret Suton. „Ti uslovi su očigledni kad je temperatura niža i kad se čestice mogu taložiti nisko na tlu”, objasnio je.
Zbog dima odložene su u utorak kvalifikacije za Australijan open i obustavljeni treninzi manje od nedelju dana uoči početka prvog teniskog Gren slem turnira u godini. Ipak, na kraju su neki mečevi odigrani zbog čega su se na udaru teških kritika našli organizatori turnira, piše Jutarnji list.
U Melburn parku, Dalila Jakupović iz Slovenije igrala je u kvalifikacijama protiv Švajcarkinje Stefani Fegele, u jednom trenutku pala je na kolena i počela da kašlje. Imala je problema sa disanjem i morala je da preda meč, u kome je vodila sa 1:0 u setovima i bila je na poen od taj brejka u drugom setu.
„Plašila sam se da ću se onesvestiti. Nemam astmu i nikada nisam imala problema sa disanjem. Ja u stvari volim toplo vreme. Pomogao mi je fizio i mislila sam da će mi biti bolje. Ali, u poenima koji su duže trajali, nisam mogla da dišem i pala sam”, rekla je Jakupović.


Ona je rekla i da „nije fer” što je od tenisera traženo da igraju u takvim uslovima.
„To za nas nije zdravo. Bila sam iznenađena, mislila sam da danas nećemo igrati, ali nemamo mnogo izbora”, dodala je ona, javlja Beta.
Kanađanka Eženi Bušar tražila je u više navrata pomoć lekara u meču protiv Kineskinje Ju Sjaodi, u kome je pobedila sa 4:6, 7:6, 6:1. Takođe, Kineskinja je u jednom trenutku pozvala svog trenera.
Bušar je rekla da će u sredu trenirati u zatvorenom.
„Bilo mi je teško da dišem, osećala sam mučninu. Kako je meč odmicao uslovi su se pogoršavali. Kao sportisti moramo da budemo vrlo pažljivi, naše zdravlje je jedno od najvažnijih stvari. Nije idealno igrati u ovakvim uslovima. Baš kao što postoji pravilo o vrućini, trebalo bi da se uvede pravilo o kvalitetu vazduha”, navela je ona.
Organizatori su saopštili da su doneli odluku o odigravanju mečeva koristeći podatke na licu mesta, uz konsultacije sa lekarskim timom Australijan opena, Biroom za meteorologiju i naučnicima iz Agencije za zaštitu životne sredine države Viktorija.
Kvalitet vazduha u Melburnu ocenjen je kao „veoma loš”. Vlasti očekuju da će kvalitet vazduha ići od „veoma lošeg do opasnog” najmanje do srede uveče.
Ruskinja Marija Šarapova igrala je u Melburnu egzibicioni meč sa Laurom Zigemund iz Nemačke. Teniserke su se mučile zbog velike vrućine i dima, a meč je prekinut u drugom setu pri rezultatu 5:5.
„Obe su osećale dim i morali smo da prekinemo meč”, rekao je glavni sudija meča.

Srpski vaterpolisti bolji od Rusije za prvu pobedu na EP
Vaterpolisti Srbije pobedili su Rusiju sa 13:9 (3:1, 4:3, 2:3, 4:2) u prvom kolu Grupe B Evropskog prvenstva, koje se održava u Mađarskoj.
Najefikasniji u timu Srbije bio je Adrija Prlainović, koji je postigao četiri gola, dok su Filip Filipović, Dušan Mandić i Miloš Ćuk dodali po dva gola.
U ekipi Rusije Danil Merkulov upisao je tri pogotka.
Srpska reprezentacija je od starta utakmice nametnula svoj ritam i brzim golovima Filipovića, Prlainovića i Mandića stigla do prednosti od tri gola. Do kraja deonice Rusi su uspeli da dođu do pogotka, ali ne i da ugroze prednost rivala.
Druga četvrtina otvorena je novim golom Mandića. Uspeli su ruski vaterpolisti da se približe na samo gol razlike, ali su Prlainović i Ćuk zaustavili njihov nalet, prenosi Beta.
Treći period doneo je nekoliko promašaja srpskih igrača, što su Rusi iskoristili i golovima Igora Bičkova, Ivana Nagaeva i Merkulova stigli do rezultatskog izjednačenja. Usledio je tajm-aut Dejana Savića, posle kojeg je Srbija stigla do novog vodstva.
U poslednjoj deonici Srbija je uspela u potpunosti da zaustavi nalet Rusije i golovima Prlainovića i Ćuka povrati vođstvo od tri gola.
Posle prvog kola, izabranici Dejana Savića nalaze se na prvom mestu Grupe A, Holandija je na drugoj poziciji, a zatim slede Rumunija i Rusija.
U sledećem kolu srpski reprezentativci igraće protiv Rumunije, a taj duel na programu je u četvrtak od 13.00 časova.

Opasnost prve utakmice
Od našeg izveštača
Budimpešta – Dejan Savić je rešio ovako. Dan pred utakmicu jedan, kako kažu jak trening, na dan utakmice još jedan lakši. Eto, to je recept kojim se ide na Ruse. Dakle, sa tri treninga se danas (17.30 časova) očekuje start na 34. prvenstvu Evrope za vaterpoliste, osmom na kojem Srbija igra pod tim imenom.
– Ušli smo u ritam, još da osetimo bazen i sve će biti kako planiramo. Daleko od toga da potcenjujemo bilo kog rivala, ali je realno da smo u grupi najkvalitetniji i da samo svojom lošom igrom možemo sebi da otežamo posao. Imam poverenje kao i uvek u ovu ekipu i nadam se da će biti kako treba – kaže selektor Dejan Savić.
U Barseloni pre dve godine Rusija je pružila dobar otpor. Bilo je u trećem delu i 5:5 pa je serijom od 4:0 rešen pobednik, na kraju 11:9 za Srbiju. Mandić, Filipović i Prlainović su postigli po dva gola.
– Uželeo sam se, radosniji sam došao na pripreme. Istina, bile su neuobičajeno kratke i prijatne. Dobro je odrađena Amerika. Bila je odlična odluka da se odmaramo tokom leta, udaljio sam se mislima od vaterpola – priča Andrija Prlainović.
Rusi?
– Ne igra im bitan igrač Holod. Veliki hendikep. Imaju dva dobra centra Lisunova i Dervjankina. Obratićemo pažnju na njih. Nagajev je konkretan u napadu, Lazarev vrlo dobar levoruki igrač, tu je još Bičkov… Zavisi sve od nas. U Barseloni nije bilo lagano, ali nije bilo opasno. Ovo je prva utakmica i zbog toga moramo da budemo oprezni. Verujem da neće biti problema. Iskusno smo, dugo u ovom sastavu. Znamo kako se otvara prvenstvo.
Sjajni reprezentativac se više okreće našem timu:
– Budimpešta je bitna i ovde smo s velikim ambicijama. Posle toga je Tokio, još jedna prilika da na lep način zatvorimo olimpijski ciklus.
Savić, za razliku od ostalih selektora, nema nijednog reprezentativca iz domaćeg kluba. Ostaju samo okupljanja a selektor je za mart i vreme kvalifikacija najavio žestok rad.
– Kažem da smo se uželeli, znamo koji su ciljevi. Dobar deo ove generacije ima dugu karijeru. Iskustvo je bitno.
U Budimpešti je Prlainović imao lepe trenutke i klupske i reprezentativne. Kaže da je kao kod kuće:
– S Jadranom iz Herceg-Novog sam 2004. bio drugi u Evropi, sa Solnokom pre neku godinu prvi. S reprezentacijom se zna – prvaci Evrope, treći na svetu. Privilegija je igrati u Mađarskoj, sjajno je biti deo spektakla kada je s druge strane baš Mađarska. Voleo bih da se sretnemo u finalu.
Ne bi bilo loše da bude onako kako Prlainović želi.
Duško Pijetlović je u sezoni 2013/2014. bio kapiten Sinteze. Posle nekoliko sezona je s Rađenom i, kasnije, Subotićem bio oslonac i bitan faktor u uspesima Dinama iz Moskve. Sada je prvi put u Mađarskoj, član Solnoka. O bivšim saigračima i rivalima iz prvenstva Rusije kaže:
– Oni imaju problem, nemaju Holoda. To nam olakšava posao, ali su ekipa koja može da pobedi svakog. Traže respekt i oprez. Ako uđemo kako ne treba biće problema.
Najjači aduti Rusa su:
– Nagajev, Lisunov, a tu su i Harkov i Merkulov. Imaju tim, ali jednostavno godinama ne mogu da se povežu i osvoje medalju. Fizički su najspremniji na takmičenju. Uvek su tu moćni, tehnički i taktički ništa specijalno. Mi se pitamo, znamo da smo bolji. Bitan je ulazak u utakmicu, da im ne damo šansu da se nadaju.
Rusije nema velika dostignuća od olimpijske bronze 2004. u Atini. Puna tri olimpijska ciklusa traje agonija ruskog vaterpola. Razni pokušaju da učine nešto više, često menjanje selektora nisu dali rezultat. Zemlja ogromnog potencijala koja za razvoj vaterpola ima sve. Sve osim kvalitetnih stručnjaka i igrača.
Srbiji je današnji meč važan kako bi se posle njega okrenula uigravanju kroz treninge i lakše utakmice sa Rumunima i Holandijom. Rusima je važan, jer su bez imperativa rezultata, ali s prilikom da vide gde su pred susrete sa druge dve zemlje u kojima žele pobede i drugo mesto u grupi. Taj put vodi među osam najboljih, a time i na olimpijske kvalifikacije.
– Nismo mogli boljeg rivala da poželimo od Srbije. Nemamo šta da izgubimo, a mnogo dobijamo, jer ćemo da vidimo s kakvim sastavom dočekujemo daleko bitnije mečeve. Oslabljeni smo bez važnog igrača Holoda. Povredio je rame, ali to je sport – navodi selektor Sergej Jevstignjejev.
U ekipi su trojica internacionalaca. Harkov je u Mladosti, Merkulov u Jugu, a Nagajev u Hanoveru. Iskusan sastav sa mladim Vasiljevom koji nema još 20 godina.
Rusija igra u sastavu: Fedotov (golman, 1992), Sučkov (1995), Vasiljev (2000), Derevjankin (1994), Ašajev (1988), Harkov (1997), Merkulov (1997), Nagajev (1993), Bičkov (1994), Kiseljev (1995), Lisunov (1986), Šepeljev (1993), Stasenko (1997)
Današnji parovi
A grupa
Crna Gora – Slovačka          11.30 č
Hrvatska – Nemačka 14.30 č
B grupa
Holandija – Rumunija          10 č
Srbija – Rusija         17.30 č
C grupa
Španija – Malta      13 č
Mađarska – Turska    19.30 č
D grupa
Francuska – Gruzija            16 č
Italija – Grčka         21 č
SRBIJA KROZ BROJKE I SLOVA
1. Gojko Pijetlović (Oradea, 258 utakmica, peti put na EP, tri zlata i bronza)
2. Dušan Mandić (Pro Reko, 184 utakmice, 271 gol, četvrti put na EP, tri zlata)
3. Nikola Dedović (Špandau 04, 18 / 15, debitant na EP)
4. Sava Ranđelović (OSC, 156 / 100, četvrti put na EP, tri zlata)
5. Miloš Ćuk (Mladost, 193/181, peti put na EP, četiri zlata)
6. Duško Pijetlović (Solnok, 321 / 448, osmi put, pet zlata, srebro i bronza)
7. Nemanja Vico (Triestina, 35 / 25, drugi put na EP, jedno zlato)
8. Milan Aleksić (Barseloneta, 253 / 192, šesti put na EP, četiri zlata i bronza)
9. Nikola Jakšić (Ferencvaroš, 117 / 93, treći puta na EP, dva zlata)
10. Filip Filipović (Pro Reko, 359 / 628, deveti put na EP, šest zlata, srebro i bronza)
11. Andrija Prlainović (OSC, 315 / 511, osmi put na EP, pet zlata, srebro i bronza)
12. Stefan Mitrović (Olimpijakos, 246 / 275, šesti put na EP, četiri zlata i bronza)
13. Branislav Mitrović (OSC, 173 / 1, peti put na EP,četiri zlata)

ABA liga vratila bod Zvezdi i smanjila novčanu kaznu
PODGORICA – Žalbeno veće ABA lige usvojilo je žalbu KK Crvena zvezda na odluku lige povodom nedolaska na utakmicu 14. kola protiv Budućnosti u Podgorici.
Kako se navodi, ekipi sa Malog Kalemegdana novčana kazna sa 20.000 evra smanjena je na 15.001 evro, a ukinuta je i kazna oduzimanja jednog boda, javlja Tanjug.
Košarkaši Crvene zvezda 30. decembra nisu se pojavili na utakmici u Podgorici, iz bezbednosnih razloga, a taj meč je registrovan rezultatom 20:0 u korist Budućnosti.

Odlična partija Bjelice u porazu Sakramenta
SAKRAMENTO – Košarkaši Sakramenta poraženi su na svom parketu od Orlanda 114:112, uprkos odličnoj partiji srpskog košarkaša Nemanje Bjelice.
Krilni centar u 25 ovosezonskom porazu Kingsa odigrao je 33 minuta i za to vreme uspeo je da postigne 34 poena, uz odličan procenat šuta iz igre 13/16.
Bjelica je zabeležio i sedam skokova, kao i dva dodavanja.
Među Kingsima istakao se još Foks sa 31 poenom, javlja Tanjug.
U timu Medžiksa, koji je upisao 19. trijumf, najbolji je bio Nikola Vučević sa dabl-dabl učinkom od 26 poena i 15 skokova, Furnije je ubacio jedan manje, dok je Gordon stao na 19.
Ostali rezultati: Detroit – Nju Orleans 110:117, Indijana – Filadelfija 101:95, Boston – Čikago 113:101, Minesota – Oklahoma 117:104, Portland – Šarlot 115:112, LA Lejkers – Klivlend 128:99.

Juče sam šetao sa kravama, a danas sam trener Barselone
BARSELONA - Novi trener Barselone Kike Setjen zvanično je danas predstavljen na Kamp Nou.
Setjen na mestu prvog trenera katalonskog kluba zamenio Ernesta Valverdea, koji je sinoć dobio otkaz posle dve i po godine rada.
„Želim da se zahvalim klubu na prilici koju mi je pružio. Ni u snovima nisam mogao da zamislim da ću da budem trener Barselone. Uzbuđen sam zbog izazova koji mi slede. Juče sam šetao sa kravama, sada sam trener Barselone i vodicu najbolje igrače sveta”, rekao je Setjen na promociji.
On je ugovor sa katalonskim gigantom potpisao do kraja juna 2022. godine, a zahvalio svom prethodniku na tome što je ekipu doveo do prvog mesta u Primeri.
„Veoma sam emotivna osoba, ovo je vrlo emotivan dan za mene. Pokušaću da prenesem igračima entuzijazam i želju koje imam. Moja zelja je da osvojimo sve što možemo, prenosi Tanjug.
U ovom klubu i ne može drugačije. Najbolji način da pobeđujemo je da igramo dobar fudbal. To se ne dešava uvek, ali moramo da se trudimo”, zaključio je Setjen.

Barselona klub sa najvećom zaradom, Real drugi
LONDON – Španski fudbalski šampion Barselona zaradio je u sezoni 2018/2019 ukupno 840 miliona evra i na listi najbogatijih preskočio Real Madrid, objavljeno je u tradicionalnom istraživanju Dilojta.
Kako se navodi Katalonci su, pre svega zbog marketinških aktivnosti i licenciranja, ostavili iza sebe Madriđane, a pritom ostvarili najveću razliku na vrhu, pošto je Real zaradio 757 miliona, javlja Tanjug.
Iza njih slede Mančester junajted (711), Bajern (660) i Pari Sen Žermen (635).
U Top 10 još su Mančester siti (610), Liverpul (604), Totenhem (521), Čelsi (513) i Juventus (459).
    </div>
    <div id="magazin">
Domine od slonovače
Domine, simpatična igra uz pomoć nekada drvenih, a u moderno doba i plastičnih pločica, s rupicama koje označavaju brojeve, popularna je i danas kao i vekovima pre.
Niko sa sigurnošću ne zna odakle tačno potiču domine. Neki smatraju da vode poreklo iz Kine, oko 1120. godine, međutim u Kairskom muzeju se nalazi egipatski set domina za koji se pretpostavlja da potiče iz doba Tutankamona oko 1355. pre nove ere.
Prve domine, za koje se pretpostavlja da su nastale u Kini, bile su duže od mlađe, zapadne varijante i izrađivane su ručno. Kinezi su poznavali dve kategorije domina – vojne i civilne. U civilnoj varijanti domina postojali su duplikati, dok su takozvane vojne bile unikati.
Prve domine su izrađivane od kostiju s identičnim rupicama napravljenim od slonovače. Domine su pravljene u setovima od po 20 do 32 komada. Varijante različitih igara koje su kasnije igrane, a i danas služe kao zanimacija u gotovo celom svetu, nastale su baš od ovih prvih kineskih domina.
Domine kao vrsta igre počele su masovnije da se koriste u 14. veku u Kini, a odatle su prenete u druge delove sveta. Prvi put su, prema istorijskim podacima, u Evropi počele da se upotrebljavaju u Italiji, gde su igrane u sudovima u Veneciji i Napulju. I ove domine su pravljene najčešće od kostiju ili slonovače, čija je osnova bila najčešće u crnoj boji, dok su oznake koje su predstavljale brojeve bile bele. Svaka domina je bila podeljena na dva jednaka dela, a na njima su se nalazile najčešće tačke koje su označavale brojeve. Oznake na dominama su bile samo s jedne strane kako bi se sprečilo varanje i gledanje u protivnikove domine.
Ova igra je stigla u Veliku Britaniju u kasnijim godinama 18. veka iz Francuske (pretpostavlja se preko francuskih zatvorenika koji su zarobljeni u ratu) i veoma brzo je postala popularna u tavernama i pabovima.
Mada se nigde u literaturi ne pominje kako se igra zvala pre njenog dolaska u Evropu, do sada su se razvile tri teorije o poreklu sadašnjeg naziva igre i sve tri upućuju na njeno evropsko poreklo.
S obzirom na to da je igra najpre stigla u Italiju, jedna od najlogičnijih teorija smatra da reč potiče od italijanskog glagola dominare – dominirati, mada je tada verovatno postojalo još reči sa sličnim značenjem.
Druga teorija vezuje poreklo reči za francuski karnevalski ogrtač s kapuljačom (franc. domino), najčešće crne i bele boje.
Prema trećoj teoriji, pretpostavlja se da je čuveni latinski fratarski pozdrav (lat. Bendicamos domino – u smislu blagosloven bog), koji se obično koristi na kraju mise, po svoj prilici korišćen za pobednika u dominama.
Različite varijante ove igre danas se igraju gotovo u svim zemljama sveta, ali je, po svemu sudeći, najpopularnija u Latinskoj Americi. Širom sveta, naročito u Engleskoj, osnovana su društva, udruženja i klubovi igrača domina, a organizuje se i niz takmičenja na međunarodnom nivou.
U državi Alabama od 1976. godine održava se svetsko prvenstvo u igranju domina (World Championship Domino Tournament), dok se u Ujedinjenom Kraljevstvu takmičenja u igranju domina organizuju od 1985. godine.
Osim društvene igre, postoji i hobi rušenja domina po domino-efektu (lančana reakcija padanja domina). Od 1976. u Ginesovu knjigu rekorda upisuju se rekordi o najvećom broju srušenih domina, a od 1986. u Holandiji se održava manifestacija rušenja domina, pod nazivom Dan domina.
Termin domino-efekat, u smislu lančane reakcije i efekta koja se prenosi s jednog elementa na drugi koristi se i u politici i ekonomiji. Termin je prvi put upotrebio američki predsednik Dvajt Ajzenhauer na konferenciji za novinare 7. aprila 1954. godine, kada je govorio o mogućem efektu prodora komunizma u Indokinu, imajući u vidu okruženje u kome se nalazi.

Prestalo ažuriranje operativnog sistema „Vindous 7”
NjUJORK – Kompanija „Majkrosoft” od danas neće više ažurirati operativni sistem „Vindous 7” koji i dalje koriste brojni korisnici širom sveta, što znači da svi bagovi koje taj sistem ima nikada neće biti popravljeni, kao i sve bezbednosne pretnje.
Američki portal Tek radar navodi da oni koji nastave da koriste taj operativni sistem rizikuju otkrivanje svojih privatnih podataka jer će bezbednost biti znatno manja, prenosi Tanjug.
Kako se navodi, „Vindous 7” je od danas mrtav, odnosno on će raditi bez ažuriranja sistema.
Ipak, kompanija Gugl saoopštila je da planira da ponudi podršku za „Gugl hrom” na „Vindousu 7” bar godinu i po dana nakon prestanka pružanja podrške, što znači da će Hrom i dalje dobijati ažuriranja bar do jula 2021. godine.

Najveća slatkovodna riba na svetu - kineska sabljarka prva je izumrla vrsta u 2020. godini
Naučnici su potvrdili informaciju da je izumrla jedna od najvećih slatkovodnih riba, kineska sabljarka koja je mogla da dosegne dužinu od sedam metara i težinu oko 250 kilograma. Poslednji put je uočena 2003. godine. Veruje se da je izumrla između 2005. i 2010. godine. Ova vrsta ribe bila je jedan od dva postojeća člana loze koja seže do pre 75 miliona godina.
Zbog duge njuške nazivaju je kineskom sabljarkom. Jangce  je najduža reka u Aziji i treća najduža na svetu, ali zbog raznih negativnih okolnosti, poput brana, preteranog izlova, ali i luka i zagađenja, pomenuta riba je već treća vrsta koja je izumrla u toj reci u poslednjih nekoliko godina. Po rečima kineskih, čeških i britanskih naučnika, nestanak ove vrste gotovo je isključivo prouzrokovan ljudskim aktivnostima, odnosno gradnjom brana i preteranim izlovom. Oni veruju da je sabljarki presudila izgradnja brane na Jangceu 1981. ali da ju je „dotuklo” otvaranje brane „Tri klanca” 2003. godine.
Međunarodni savez za očuvanje prirode i prirodnih bogatstava kinesku sabljarku proglasio je „kritično ugroženom” 1996. godine, a vrsta se „funkcionalno izumrlom” smatra još od 1993. otkad više nije bilo dovoljno rasplodnih parova za preživljavanje.
Nestanak ove slatkovodne ribe još jedan je udarac ekosistemu reke dugačke 6300 kilometara u kojoj živi više od 4000 vodenih vrsta. Kineske sabljarke bile su migratorne ribe, što znači da plivaju uzvodno da bi se mrestile. Izgradnjom brana veslokljunka je odsečena od svojih uzvodnih mrestilišta.
    </div>
    <div id="vesti">
Dodik: Nisam poveo zemlju u NATO
Srpski član Predsedništva BiH Milorad Dodik izjavio je će Republika Srpska istrajati na politici vojne neutralnosti, bez obzira na to što su bošnjačka i hrvatska strana za ulazak Bosne i Hercegovine u NATO, i da će nastaviti da objašnjava zašto ta zemlja ne treba da bude članica Alijanse.
U intervjuu za RTS, on je rekao da nije poveo zemlju u NATO i da usvojeni Program reformi ne prejudicira članstvo BiH te da ne može da posluži kao osnova za integraciju u Alijansu.
Za svako novo kretanje prema NATO-u, biće potrebna nova odluka Predsedništva BiH i Parlamentarne skupštine, rekao je Dodik.
On je ocenio i da odluka Ustavnog suda BiH da 9. januar ne može da bude Dan RS predstavlja veliku nepravdu prema RS, ali i njenom narodu.
„Sud BiH pokušava da sudi istorijskim činjenicama. Srpska je proglašena u miru, nikakvih ratnih dešavanja nije bilo. Uvek je sporno kada su u pitanju Srbi. Način na koji radi Ustavni sud BiH ne prihvatamo”, rekao je Dodik i dodao da „tu priču gura” deo međunarodne zajednice.
On je rekao da je Republika Srpska u svakom obliku država koja ima sve osim stolice u Ujedinjenim nacijama - budžet, policiju i narod koji je za RS.
Ponovio je da BiH čine dva entiteta i tri naroda, i to je istorijska činjenica.
Aneksom 10 Dejtonskog sporazuma uveden je visoki predstavnik, a Savet bezbednosti UN nije mu dao nikakva ovlašćena, pa ni bonska.
„I kako danas mi da prihvatimo Valentina Incka, ili nekog drugoga. U Predsedništvu BiH se borim za interese Srpske. BiH ne mora biti, ali Srpske mora, i sa takvim stavom idem u Sarajevo”, rekao je Dodik, prenosi Tanjug.

U Drvaru pokrenut pogon Jumka, posao za sto žena
DRVAR – U Drvaru je pokrenut pogon za proizvodnju konfekcije firme „Jumko” iz Vranja, u kojem će biti zaposleno 100 radnica.
Iako još nije zvanično otvoren, pogon već radi punom parom, prenosi portal Indikator.ba.
Pogon je smešten je u rekonstruisanom objektu nekadašnje pekare. Radnice, kojih trenutno ima 80, a do kraja januara će ih biti 100, u prva tri meseca prolaze obuku kroz proizvodnju manjeg opsega.
„Onda ćemo imati zaokružen proces proizvodnje, kompletno, od krojačnice do finalne proizvodnje. Trenutno radimo za 'Jumko' neke mantile. Za dan-dva nam stiže novi nalog: radna odela i onda ćemo da krenemo, kompletno će svi da budu uposleni”, priča Dragan Pavlović, rukovodilac pogona „Jumko” u Drvaru
„Fabrika 'Jumko' Drvar je formirana i obnovljena uz pomoć Vlade Republike Srbije. Ovim otvaranjem se rešava jedan deo nezaposlenih žena. Nažalost, još uvek ih mnogo čeka posao”, kaže Dušica Runić, načelnica Opštine Drvar (SNSD), javlja Tanjug.
Pored osiguranja egzistencije, fabrika ovim ženama znači puno više. Ispunjene su, osećaju se korisno, a nekima je to i prvo zaposlenje, izvestila je Federalna televizija.

Bal pod maskama
Dve svetleće zvezde dominirale su na sceni Velike dvorane Sava centra, kako i priliči prazničnom duhu. Ovde je priređen veličanstveni „Bal pod maskama”. To je naziv tradicionalnog „Beogradskog novogodišnjeg koncerta” Simfonijskog orkestra i Hora RTS-a kojim je dirigovao maestro Bojan Suđić.
Ansambli Muzičke produkcije RTS-a izveli su neke od najpopularnijih kompozicija umetničke muzike, a mnogobrojnu publiku obradovali su i specijalnim  muzičkim iznenađenjima.
Kao gosti nastupili su Amadi Laga, jedan od najzanimljivijih tenora današnjice, koji je u Beograd došao posle uspešnog profesionalnog završetka godine, i pevačica Jelena Tomašević. Laga je izveo ariju iz Verdijevog „Trubadura”, a Tomaševićeva numeru „Zlatni dan”. Predstavio se i dečji hor „Kolibri”, kao i učenici Baletske škole „Lujo Davičo”.

Izložba crteža Federika Felinija
Ambasador Italije u Srbiji Karlo Lo Kašo otvorio je u Jugoslovenskoj kinoteci izložbu crteža Federika Felinija preuzetih iz njegovog dnevnika „Knjiga snova”, povodom sto godina od rođenja slavnog italijanskog filmskog reditelja.
Lo Kašo je kazao da mu je veliko zadovoljstvo što je u prilici da otvori izložbu najpoznatijeg italijanskog filmskog reditelja na svetu.
„Ime Federika Felinija postalo je simbol, a njegovi filmovi bude razne emocije jer mogu biti dramatični, strašni, poetični... Ti filmovi su spoj mašte sećanja i snova” kazao je Lo Kašo, prenosi Tanjug.
„Knjiga snova” je dnevnik koji je Felini vodio počev od šezdesetih godina pa sve do avgusta 1990. U njemu je ovaj slavni reditelj, na savet psihoanalitičara Ernsta Bernharda, verno preneo plodove svoje izuzetno bogate oniričke aktivnosti u vidu crteža ili, kako je on sam opisao, „žvrljotina, brzopletih i gramatički pogrešnih beležaka”.
Za Felinija je pretakanje snova od prethodne noći u knjigu bio svakodnevni ritual. Skicirao je figure i likove, okolnosti i teme koji su potom ispunili njegove filmove, beležio rečenice i dijaloge, često dodajući lične zabeleške u vidu komentara ili objašnjenja.
„Knjiga snova”, koju je kupila Fondacija „Felini” 2006. i ustupila opštini Rimini 2015, sastoji se od dva toma sa više od 400 strana i trenutno je izložena u Muzeju grada Riminija.

Najlepše kompozicije Vivaldija
„Gudači Svetog Đorđa” priredili su tradicionalni  novogodišnji koncert u Skupštini grada. Dirigovao je Danijel Gajs iz Nemačke. Na repertoaru su bila neka od najlepših dela Vivaldija, a kao solisti predstavili su se članovi ovog ansambla. Ovo je bio njihov prvi nastup sa nemačkim umetnikom i dirigentom Gajsom, sa kojim najavljuju novi ciklus koncerata. On će imati ulogu novog umetničkog direktora i šefa dirigenta.

Beograd dušu ima
U opuštenoj atmosferi i uz pogled na panoramu grada Viktor Savić, talentovani glumac, poznat po ulogama u filmovima „Šišanje”, „Montevideo, bog te video”; serijama „M(j)ešoviti brak”, „Košarkaši”, „Pet”; predstavama „39 stepenika”, „Ana Karenjina”, „Uspavanka za Vuka Ničijeg”, govorio je o rodnom Beogradu, gde se u gradu može čuti kvalitetna muzika, gde trenira, o FK „Crvena zvezda”, Teatru na Brdu...
Kako biste opisali muzičku scenu u Beogradu?
Koliko vidim, sve se uvek vraća svojim korenima. Konkretno u repu, imamo sada gomilu koja vraća „old school” fazon, koji je temelj svega, a i po drugim žanrovima vidim dosta mladih bendova, alternativnih, koji su kvalitetniji. Drago mi je da je sve to zaživelo.
Na kojim mestima sada stanuje kvalitetna muzika?
Svakako klub „Dot”. Uveče uglavnom imaš ili neke ar-en-bi varijante ili splavove, narodnjake ili andergraund, tehno, elektronsku muziku. U „Dotu” postoje oba pravca, i ar-en-bi i elektronika. I u „Radionici” se čuje kvalitetna muzika. Posetio sam koncert „Bajage i instruktora”, Brajana Ferija, „Mortal Kombat”, „Baba”, Kolje, „Goblina”, „Thievery Corporation”... Gledam da idem na razne koncerte, da ispratim muzičke pravce i pokupim od svega najbolje.
Snimili ste pesmu „B town”. Koji detalji su Vas inspirisali?
Prvenstveno grupa „Who is the best”, koja je često koristila taj izraz za Beograd. Radio sam neki presek i svoje viđenje tog trenutka, bez prevelike kritike. Naravno, ima i nje, ali refren je da ne želim da idem odavde, da želim da ostanem, da je ovde moj svet...
Osnivač ste Bit pokreta. Koliko je on trenutno aktivan?
Pravili smo velike žurke, sad smo prestali. Nastavili smo da radimo one zatvorenog tipa. Naš poslednji projekat je žurka „Ljubav”, pokrenuli smo i dukseve... Tako da Bit pokret je sve vreme aktivan, ali u određenim trenucima se primiri da bismo spremili nešto kako treba.
Osim na muzičkim događajima, možemo Vas videti i na „Zvezdinom” stadionu i utakmicama. Koliko vremena izdvajate za to?
Već drugi mandat sam u Skupštini FK „Crvena zvezda”. Kad god mogu prisustvujem. Slabije na domaćem prvenstvu, išao sam na gotovo sve utakmice Lige šampiona. Idem i da vidim neke prijatelje koje ne srećem često, pa tamo imam priliku da se družim.
Gde trenirate?
U jednoj teretani u SC „Vračar” ‒ „Pro gym”. Zoran Čiča je moj trener i drugar. Jedino on može da me motiviše. Treniram zbog zdravlja najviše, kičme, držanja i posla, gde stalno skačem, prevrćem se, te često imam povrede.

Zajedno sa Andrijom Miloševićem osnovali ste Teatar na Brdu, koji su vam planovi?
Teatar na Brdu za sada funkcioniše fenomenalno, hvala bogu. Nije jednostavno kada imaš salu od 500 mesta i pokrećeš novu stvar. Banovo brdo i opština Čukarica nemaju pozorište i ljudi su jedva dočekali. Kako izađe repertoar, karte se rasprodaju. Još radimo komedije i ideja nam je da u tom duhu i nastavimo, ali i da radimo neke tekstove nacionalnog značaja, nešto što neće samo da zabavi i opusti ljude, nego i da ih zamisli i pokrene. Ipak, za sada imamo ideje za komedije, vodvilje, možda i neke trilere... Moram da pomenem i opštinu Čukarica, koja je renovirala tu salu. Mi je, naravno, zakupljujemo. Plaćamo i radnike, tako da mora da bude isplativo. Dakle, moraju predstave da budu i komercijalne, što ne znači, opet, da to nije kvalitetno. Pokazali smo do sada da može da se spoji komercijalno i kvalitetno.
Kako izgleda odrastati u Beogradu?
Ne mogu da zamislim bolje odrastanje. Prošli smo sve i svašta ovde i to zadeblja kožu i postaneš imuniji, otporniji na sve. Beograd je negde i čeličenje. Siguran sam da je bilo gde u Srbiji zdravije odrastati, bez obzira na to što su uslovi za život možda teži. U ovom sistemu moraš da se snađeš. U kraju odrastaju zajedno na klupici i budući doktor i sudija i kriminalac... Imamo kontakt sa svima, svi smo odrastali sa istim problemima, na istim ulicama.
Nije čudno što se ljudi iz različitih slojeva i profesija druže i provode vreme zajedno. Ja sam na tome upravo i zahvalan. Ljude ne treba ni birati po profesijama i životnim putevima. Nismo ovde da bismo sudili, već da bismo davali druge šanse i molili za druge šanse za nas.
Na koja mesta u gradu treba voditi decu, a odakle ih sklanjati?
Ne mislim da ih treba sklanjati. Ni vaspitavati pod nekim staklenim zvonom. To u Beogradu nije ni moguće. Što više deca vide, bez laži i uvijanja, biće realnija kasnije u životu. A ima gomila mesta gde ih treba voditi ‒ događaji, razni parkovi, reke, Zoološki vrt, dečja pozorišta... Da imam decu, pokazao bih im sve i ne bih imao tabu teme. Treba ih vaspitavati u hrišćanskom duhu i upućivati na prave vrednosti koje potiču odavde. Ne treba da se dive nečemu što je tamo negde, već da budu zahvalni Bogu jer su blagosloveni da žive na ovom prostoru i budu ponosni na to što su Srbi.
Šta ima Beograd što nemaju druge prestonice?
Ima dušu. Ovde je dosta stranaca i oni se prilagođavaju našem duhu, a ne obrnuto. Ali i mi smo gostoljubivi kao retko koji narod. Beograd je jedan od malobrojnih gradova u svetu koji ima i zabavu i mogućnost da se izađe svako veče.

Vazduh u Beogradu nedeljama prekomerno zagađen
Zagađenost vazduha u prestonici nedeljama unazad je prekomerna, a u Gradskom zavodu za javno zdravlje kažu da se kvalitet vazduha meri i menja na svakih sat vremena, pa je tako, na primer, danas u 11 časova bio dobar, dok je u 14 časova ocenjen kao prihvatljiv.
Značajnije pogoršanje kvaliteta vazduha i danas se očekuje u vreme saobraćajnog špica, kazao je Tanjugu pomoćnik direktora za ekologiju u Gradskom zavodu za javno zdravlje Beograd Slaviša Mladenović, navodeći da su pored saobraćaja, primarni izvori zagađenja u Beogradu individualna ložišta i velike termoelektrane u okolini.
„Prilično je jasno da prilikom intenzivnog saobraćaja u špicevima dolazi do bitnog pogoršanja kvaliteta vazduha, a sve to treba povezati sa činjenicom i da kvalitet vazduha zavisi od meteoroloških prilika”, kazao je Mladenović.
Kako je objasnio, ukoliko su meteo prilike specifične, onda dolazi do pogoršanja kvaliteta vazduha zbog toga što se zadržava zagađenje u nižim slojevima atmosfere.
Prema njegovim rečima, Gradski zavod više decenija prati zagađenje vazduha na teritoriji Beograda i poređenjem rezultata od pre 10 ili 15 godina, nije uočeno da je kvalitet vazduha gori nego što je bio tada.
Zagađen vazduh na više načina utiče na zdravlje građana, pre svega na respiratorni sistem, ali i na kardiovaskularni sistem u nekom dužem vremenskom periodu, ispričao je Mladenović i dodao da taj uticaj zavisi pre svega od dužine izlaganja organizma aerozagađenju.
Zbog zagađenosti vazduha predstavnici opozicionog Saveza za Srbiju zatražili su da se hitno proglasi vanredna situacija u Beogradu, a da se zbog ignorisanja situacije „koja ima direktan i poguban uticaj na zdravlje ljudi”, između ostalih, smeni i direktorka Zavoda Dušanka Matijević.

(Foto N. Negovanović)

Mladenović objašnjava da Gradski zavod samo meri indeks kvaliteta vazduha i informacije o tome daje građanima uz preporuke o ponašanju na svom sajtu beoeko.kom.
Takođe, obaveštavaju i Sekretarijat za zaštitu životne sredine u skladu sa dogovorenim obavezama prema Gradu.
„Pratimo kvalitet vazduha i to je naša obaveza. Kao zdravstvenim radnicima, naš posao je da sugerišemo građanima načine ponašanja. Mi smo na usluzi i gradskim i republičkim vlastima da pružimo sugestije u kom smislu treba razmišljati da se popravi kvalitet vazduha i to i činimo”, kazao je Mladenović
Istakao je da Gradski zavod za javnu zaštitu nema nikakvu odgovornost kada se radi o izvorima zagađenja, o uticaju na kvalitet vazduha, merama koje se sprovode, jer nisu donosioci odluka, već samo predlažu moguća rešenja, od kojih je jedno i to dugoročno da se 300.000 individualnih ložišta u Beogradu poveže na sistem daljinskog grejanja.
Zbog prekomerne zagađenosti vazduha u Beogradu, ali i u drugim gradovima Srbije, zaštitnik građana Zoran Pašalić pokrenuo je juče, na sopstvenu inicijativu, postupak kontrole Ministarstva životne sredine.
Takvu meru obrazložio je time što to Ministarstvo, ali ni drugi nadležni državni organi, nisu preduzeli, niti su sproveli ijednu konkretnu meru za rešavanje problema zagađenosti vazduha.

Savski kej umesto do kraja meseca – gotov tek 1. septembra
Januar 2020. Ovaj rok kao finalni za obnovu Karađorđeve i Savskog keja stajao je pre tačno godinu dana na gradilišnoj tabli. Uz povuci-potegni i uz nezaobilaznu trku sa vremenom, do poslednjeg januarskog dana trebalo bi da budu napokon okončani radovi na trotoarima u Karađorđevoj, ali ne i uređenje Savskog keja. Jer, kako su juče obznanili gradski oci, a preneo Beoinfo, deo keja od Brankovog mosta do Beton hale radiće se sve do 1. septembra. Što znači oko 210 dodatnih dana za okončanje rekonstrukcije koja je zvanično počela još u novembru 2018.
Nadležni ne mogu da se pravdaju da se prvobitno zacrtani rok od 425 dana odnosio samo na rekonstrukciju Karađorđeve od Braće Krsmanovića do Pariske jer ih demantuje upravo gradilišna tabla koju je naš reporter uslikao 10. januara 2019. Na njoj je precizno stajalo – „izvođenje radova na rekonstrukciji Karađorđeve ulice i Savskog keja uz Karađorđevu ulicu – rok završetka januar 2020”.

Prvobitni rok od 425 dana odnosio se i na kej i na Karađorđevu ulicu, što potvrđuju i gradilišna tabla i Direkcija za građevinsko zemljište

To nedvosmisleno ukazuje da se ovaj datum odnosio i na kompletno uređenje Karađorđeve i na kompletnu obnovu Savskog keja na tom potezu.
Da je rok od 425 dana važio za obe ove celine, a ne samo na ulicu, svedoče i odgovori koje smo od Direkcije za građevinsko zemljište dobili u oktobru 2018, mesec dana pre početka radova. U njima je takođe istaknuto da se 14 meseci za majstorisanje odnosi i na kej i na ulicu.

(Foto Beoinfo)

Da će ovaj izuzetno komotni rok biti ipak drastično probijen moglo se naslutiti prethodnih meseci. Danima je na ovom gradilištu bilo izuzetno malo majstora. Prvo su bili fokusirani samo na kolovoz, onda su ti radovi kratko intenzivirani u toku leta da bi saobraćajnice bile gotove do 1. septembra. Posle toga se sve vratilo na staro. Nekolicina majstora otada je natenane radila na pešačkim koridorima, a kako su građani iz ovog dela grada isticali, bilo je dosta dana kada se u Karađorđevoj ništa i nije majstorisalo. Konkretniji graditeljski zahvati na trotoarima mogli su da se uoče tek poslednjih sedmica.
Kada je reč o keju, tek tu mesecima nije bilo većih radova zbog čega se još letos otvorilo pitanje da li će sve uspeti da se završi do kraja januara. Jedna od glavnih prepreka za preuređenje keja, kako su isticali nadležni, bio je restoran „Promaja”. On je uklonjen krajem oktobra čime su se stvorili uslovi za izdavanje građevinske dozvole za sređivanje keja. Ipak, u toku novembra i decembra na terenu nije bilo vidljivijih radova. Tek odnedavno na keju su započeti grubi zemljani radovi.

Nikolaja Kravcova – prva i poslednja stanica za prigradske linije
Odlično su se nadležni dosetili da zbog radova na Savskom trgu prigradske autobuse preusmere kroz Ulicu Nikolaja Kravcova i Bulevar Vudroa Vilsona. Jer dok u Nikolaja Kravcova čekaju autobuse putnici su u prilici da se izbliza upoznaju sa poslednjim novitetima futurističkog „Beograda na vodi” i da uživaju u pogledu na nove saobraćajnice, park, kulu u izgradnji i ogromni tržni centar.
Sugrađanima iz prigradskih delova grada koji od minulog vikenda čekaju autobuse u Nikolaja Kravcova nije baš do razgledanja i šetkanja po nedovršenom „Beogradu na vodi”, ali kako kažu, primorani su na to jer ih vozači ne ostavljaju kod BAS-a, već u Nikolaja Kravcova.
– Naporno je otkako su preusmerili saobraćaj zbog radova na Savskom trgu. Vozači nas izbace čim skrenemo u tu ulicu. Pitali smo ih je l’ idu do BAS-a, na šta su oni uzvratili da je Nikolaja Kravcova poslednja stanica. E, kad nas tu ostave onda moramo da prepešačimo ceo Bulevar Vudroa Vilsona da bismo stigli do Karađorđeve, usput preskačući prepreke. Staze u tom bulevaru nisu kompletno sređene. Onda gledamo da ne upadnemo u blato ili da nas ne udari neki autobus dok zaobilazimo prepreke – požalio se sugrađanin Kosta Milanović i dodao da sada putnici iz prigradskih naselja moraju i ranije da kreću na posao ili u školu da bi stigli na vreme.
Kako ukazuju i drugi građani koji se privikavaju na privremeni režim za prigradske linije, jednako je tragikomična i slika načičkanih autobusa duž Bulevara Vudroa Vilsona koji vozači od prošlog vikenda koriste kao privremenu okretnicu.
– Da li svi vozači tako rade, ne znam, ali prvih dana otkako važe ove izmene takva je slika u tom delu grada. Vidi se i da vozačima nije još najjasnije šta im je najpametnije da rade. Čuo sam pre neki dan jednog kako se sa kolegom dogovara da preskaču stanicu „Durmitorska”, jer kada na nju stanu onda imaju problem da se prestroje za skretanje u Nikolaja Kravcova. Jedan šofer je čak rekao da će slati dopis nadležnima da zbog ovog problema ukinu tu stanicu – ukazao je sugrađanin Nikola Janković.
Pojedini putnici da bi sebi olakšali, kako kažu, počeli su da iz prigradskih autobusa izlaze kod Sajma i da tu presedaju na gradske koji, iako takođe zaobilazno, i dalje prolaze centralnim gradskim ulicama.

Privremeno stajalište u Beogradu na vodi

Zbog nove faze radova na Savskom trgu na delu od Nemanjine ka Karađorđevoj prošle subote u potpunosti je kolovoz zatvoren za saobraćaj, iako su nadležni mesecima uveravali da neće biti obustave saobraćaja dok se prvo ne urede nove saobraćajnice po obodu trga. Zbog ove velike saobraćajne izmene mnogi vozači, koji nisu bili upućeni u to, za vikend, ali i juče, bezuspešno su išli ka Savskom trgu i morali da se okreću da bi našli novu putanju. Na samom trgu, na uglu sa okolnim ulicama, privremena saobraćajna signalizacija jasno je istaknuta. Ovaj trg se trenutno iz pravca Mostarske petlje ka Novom Beogradu zaobilazi trasom Savska – Nikolaja Kravcova – Bulevar Vudroa Vilsona – Savski most, a od Slavije prema Novom Beogradu trasom Nemanjina – Balkanska – Gavrila Principa – Lička – Savski most.
Problemi sa trotoarima
Putnici koji još nisu čuli da prigradski autobusi putnike primaju u Nikolaja Kravcova, a ne prekoputa Palate pravde, ovih dana morali su da prepešače tu deonicu da bi stigli do novoustanovljenog stajališta. Na tom putu naišli su, kako kažu, na neprijatno iznenađenje, odnosno na hod po kolovozu. Jer u Savskoj između Palate pravde i Nikolaja Kravcova (na strani „Beograda na vodi”) nema trotoara. Trotoar postoji u Ulici Nikolaja Kravcova, ali u zoni novog stajališta, kako putnici dodaju, on je uređivan u poslednjem momentu.

Šampioni znanja - Matematička gimnazija pobednik olimpijade u Kazahstanu
Tim beogradske Matematičke gimnazije osvojio je prvo mesto i gran-pri koji se dodeljuje apsolutnom pobedniku olimpijade u Almati, u Kazahstanu. Kako je saopšteno iz te škole, njeni učenici su na 16. međunarodnoj Žautikovskoj olimpijadi iz matematike, fizike i informatike, na kojoj su od 8. do 14. januara učestvovale 84 ekipe sa više od 600 takmičara iz 21 države, pojedinačno osvojili sedam medalja, tri zlatne i četiri srebrne, prenosi Tanjug. Zlatne medalje osvojili su Miloš Milićev i Jovan Toromanović (matematika), i Dobrica Jovanović (fizika), a srebrne Vukašin Mihajlović (matematika), Bogdan Rajkov (fizika), Mladen Puzić i Jovan Bengin (informatika). Lideri tima bili su Boban Marinković i Ivan Stanić. U saopštenju za javnost direktorka Matematičke gimnazije zahvalila je i „Telekomu Srbije”, koji je omogućio da ekipa škole otputuje na ovo međunarodno takmičenje.

Moleban ispred Hrama Svetog Save povodom dočeka Srpske nove godine
Beograđani su Novu godinu po julijanskom kalendaru tradicionalno dočekali ispred Hrama Svetog Save, gde su tim povodom održani moleban i vatromet.
Okupljeni su vatromet snimali telefonima, a po hladnom vremenu „grejali” su se kuvanim vinom, prenosi Tanjug.
Moleban je sinoć služio patrijarh srpski Irinej sa sveštenstvom Hrama, a skupom na Svetosavskom platou ujedno je pružena podrška srpskom narodu u Crnoj Gori, na Kosovu i Metohiji i u svim srpskim krajevima povodom nedavnog usvajanja spornog Zakona o slobodi veroispovesti u Crnoj Gori.
Patrijarh je je u obraćanju rekao da je prethodna godina bila puna iskušenja i nevolja, kako u našem narodu, tako i u čitavom svetu.
„Zato se molimo Gospodu da blagoslovi vreme koje je ispred nas, da ovo bude godina milosti božije...da nas Gospod oslobodi i liši nevolja koje gledamo i koje prete velikom opasnošću i našem narodu i drugim narodima pod suncem”, rekao je patrijarh.
Mi smo se, naveo je on, posebno okupili da se zajednički pomolimo Gospodu za ono što se dešava „u našoj bratskoj i svetoj Crnoj Gori, za ono što naša braća doživljavaju i što im se sprema da dožive, što nikada nisu doživeli”.
Rekao je da su bezbožnici digli ruke na imovinu svetinja gospodnjih, „da je uzmu i potroše”.
Patrijarh je istakao da se ono što se dešava u Crnoj Gori nije nikada dešavalo u našoj istoriji, a veruje ni u svetskoj.
„Hoće da nam oduzmu svetinje i to oni koji sa svetinjama nikakvog zajedništva nemaju...to što oni spremaju, to nisu ni Turci činili, ni oni drugi koji su bili slični Turcima”, rekao je patrijarh Irinej.
Istakao je da je ono što se dešava u Crnoj Gori osudio čitav hrišćanski i pravoslavni svet.
Ali, dodao je, oni kao da „ušiju nemaju da čuju, niti očiju da vide” da je narod spreman da brani svoje svetinje.
„Sa ovoga svetoga mesta upućujemo molbe svima koji odlučuju o tome, da se ostave svetinja božijih, da se ostave crkvenoga imanja jer ona ne služe samo predstavnicima crkava, nego celome narodu...molimo ih i nadamo se da će progovoriti uspavana savest njihova da odustanu od svojih namera”, kazao je patrijarh.
Na skupu se mogao videti transparnet „Milo, nemoj da lomiš krstove, nemoj da pališ srpske svetinje u Crnoj Gori”.
    </div>
    <div id="kultura">
Bajka o razmaženom oligarhovom sinu
Još na tom lepom, „bebastom” licu, i u pogledu, ima tragova mladalačke čednosti i neke unutrašnje čistote što ga „ofiraju” u onim ključnim trenucima kada bi trebalo da izgleda opasno, opako ili zlo. Govorim o Milošu Bikoviću. Filmskom lepotanu. Našem glumcu sa oreolom filmske zvezde i u Srbiji i u Rusiji.
On za razliku od nekih drugih filmskih lepotana, recimo (plavookih) Delona ili Breda Pita, bez obzira na to kakvu ulogu da igra, uvek izgleda kao dobar dečko (što bez sumnje i jeste). Kao neko bez ličnog ili glumačkim treninzima stečenog „uličnog iskustva”, toliko ponekad neophodnog na velikom filmskom platnu. No, godine, glumačko i životno sazrevanje Bikoviću će samo ići u korist...
Sada ga gledamo u ruskom filmskom hitu „Sluga” Klima Šipenka. Kao Grišu, razmaženog jedinca ruskog oligarha (Aleksandar Samojlenko) koji i novcem i uticajem „pegla” sve njegove „nestašluke”, sve do trenutka kada Griša iz obesti ne slomi rebra poštenom policajcu. Očevom strpljenju je kraj. Počinje neverovatna akcija Grišinog prevaspitavanja i izlečenja od svih mogućih zavisnosti i ličnih moralnih devijacija. Počinje zanimljivo sročena, okretna Šipenkova komedija (sitkom) sa poukom i porukom. Duhovita moderna bajka o tatinom sinu. Film koji raduje i zabavlja gledaoce.
Počinje, zapravo, neka vrsta ruske verzije „Trumanovog šoua”. Za potrebe izvođenja 27-godišnjeg Griše na pravi životni put njegov otac, uz pomoć svoje simpatije – televizijske producentkinje (Marija Mironova) i njenog „otkačenog” bivšeg muža psihologa (Ivan Ohlobistin), izgradiće van grada čitavo selo – kopiju jednog takvog iz 19. veka iz vremena carske Rusije i na svakom koraku, i u svakom žbunu postaviće na stotine skrivenih kamera. Poput onih u kakvom rijalitiju.
Svi, osim Griše, u ovom starinskom selu bogatog ruskog vlastelina su profesionalni glumci. Scenario se piše iz trena u tren i oni svakog momenta znaju šta i kako treba da igraju dok se u početku Griša opire ovoj svojoj novoj realnosti, da bi već koji trenutak kasnije pokazao neverovatnu sposobnost prilagođavanja, što uključuje i dalje ono „teranje po svom”.
Griša je bez interneta, automobila, donjeg veša, jastuka, bez svega onoga na šta je navikao. On je sada obični sluga, sužanj, konjušar (a plaši se konja), u svemu zavisan od dobre volje svoga gospodara. No, čak i tada njegova neobuzdana priroda ostaje nepromenjena, njegov naopaki sistem vrednosti nenarušen. I čini se da Griši nema spasa i da je ovaj skupi očev projekat prevaspitavanja načisto propao kada stiže i obrt. Griša se zaljubio u Lizu (Aleksandra Bortič), koja je od veterinarke angažovane od produkcije da brine o konjima i sama morala da postane glumica...
Ideja Šipenkovljevog filma „Sluga” u osnovi je jednostavna i baš zato genijalna. Izmeštanje vremena i prostora, interesantan i razigran zaplet, očekivani obrt i srećan kraj. Uz to, taj zaplet u kojem se moderno doba sudara sa prošlim vekovima, osim niza komičnih situacija nudi i mogućnost razmišljanja o načinima kako vaspitavati svoju decu kada više ne važi ono – batina je iz raja izašla.
Ima još jedna stvar o kojoj treba misliti dok se slatko smejemo gledajući Bikovića kao slugu. Posle teškog incidenta koji je prouzrokovao, tata Grišu ne pušta da ode u zatvor da odleži zasluženu kaznu i tamo bude prevaspitan. Ne, on će ponovo potrošiti milione za njegov spas, sada na taj „Trumanov šou”. Bez obzira na veoma dobar konačni rezultat ovakvog roditeljsko-vaspitnog poteza, da li je tako ispravno? U stvarnom životu naravno da nije. Ali, ovo je film. Snimljen sa namerom da nas zabavi, nasmeje i osveti u ime svih žrtava svakolikih nasrtaja bogataških tatinih sinova.

Moć igre je u tome da dodirne sve slojeve i generacije
U elitnom delu Tel Aviva, sa osunčanim palmama i narandžama u vrtu, nalazi se Suzan Delal centar za savremenu igru i pozorište, koji je prepoznatljiv u svetu po jedinstvenom stilu i predstavlja umetnički dragulj Izraela. Stvorio ga je svojom energijom i vizijom Jair Vardi, igrač i koreograf, kada je pre tri decenije postao direktor projekta izgradnje ovog centra, a potom nastavio sa saradnicima da kreira njegove programe. Upravo takav čovek, sa vizijom i energijom, otvoriće u našoj prestonici 21. marta 17. Beogradski festival igre, što je po sebi veliko priznanje za ovu manifestaciju.

Jair Vardi je u mladosti prvo bio glavni igrač u slavnim ansamblima „Batševa” i „Bat Dor” a potom i u poznatoj londonskoj Rambert kompaniji. Jedan je od retkih igrača modernog stila koji je nastupao sa slavnim Rudolfom Nurejevim, a bio je omiljen kod koreografa kao što su Marta Graham, Jerome Robbins, Jose Limon, John Cranko, Glen Tetley. Kada je u Njukastlu otvorio Grad igre, pozorište koje i danas postoji, shvatio je da u Britaniji za njega više nema izazova i vratio se u Izrael. I dalje je direktor Suzan Delal centra. Vardi, u razgovoru za „Politiku” prvo naglašava da je počastvovan što će biti naš gost u martu i dodaje:
– Iako Beogradski festival igre nisam nikada ranije posetio, poznajem ga veoma dobro, jer su o njemu svi umetnici koji su kod vas gostovali imali samo reči poštovanja i hvale. Poznajem Aju Jung dugo i divim se njenoj energiji i sposobnosti da predstavi toliko trupa i koreografa svetske reputacije, istovremeno otkrivajući i one autore koji su tek na početku svog putovanja. To je njen dar. Niko joj to nije mogao otkriti ili pokloniti.
Karijeru ste gradili u mladosti u Velikoj Britaniji, koliko ste tamo naučili o svetu igre i da li je bilo teško odlučiti da se vratite u Izrael?
Posle rada u ansamblima „Batševa” i „Bat Dor” u Izraelu, ponuđen mi je angažman u čuvenoj londonskoj Rambert kompaniji. Zadržao sam se u njoj šest sezona, a zatim dobio poverenje da osmislim i doslovce izgradim jedan centar umetničke igre na severu Engleske, u Njukastlu. Centar se zove Dancity (Grad igre) i još postoji, a u okviru njega sam dobio na upravljanje trupu koja se zvala „Engleski teatar igre”, na čijem sam čelu takođe bio šest godina. Posle toga sam poželeo da se vratim kući u Izrael, zajedno sa suprugom Stelom. Nije to bila laka odluka, jer sam u Engleskoj imao – sve. Međutim, u mom životu više nije bilo izazova, zato mi je bila potrebna velika promena. To se i dogodilo! U Izraelu su tražili direktora velikog centra koji je trebalo da se gradi zahvaljujući podršci Delal fondacije iz Londona i grada Tel Aviva. Izabran sam da vodim projekat od samog početka, od ideje i arhitektonskog plana, do samog funkcionisanja ogromnog prostora koje smo namenili isključivo savremenoj igri. Odmah je tu svoju salu i scenu dobila i „Batševa”. Ako me pitate za Izrael, volim duh moje zemlje, ali najviše volim hrabrost i odvažnost njenih ljudi, i ideju da je ta zemlja isturena u odnosu na svoje okruženje. Svestan sam svih teškoća života u Izraelu. Ali, uprkos svemu, magija kreiranja i preživljavanja rađa neverovatnu inspiraciju.
Ostali ste na čelu Suzan Delal centra od 1989. do danas. Na koje ste rezultate najponosniji i kako vidite budućnost ove institucije?
Suzan Delal centar ima dobre temelje, koji će ga nositi u vremenu ispred nas. Duh i entuzijazam onih koji rade tu su takođe dragoceni. Međutim, budućnost uvek zavisi od vizije i energije onog jednog čoveka, koji vodi i vidi ceo posao. Tu ulogu sam imao punih 30 godina, a znam da nije jednostavna. Onaj ko bude nasledio taj zadatak, mora da razume igru, njene različite oblike i bogatstvo.
Savremena igra je izuzetno cenjena u Izraelu. U čemu je njena moć, zašto je ljudi vole?
Moć igre je u tome da dodirne ljude najrazličitijih društvenih slojeva i generacija. Da, izraelska savremene igra je posebna, jer ona u sebi sadrži jedinstven kvalitet. U pitanju je njena fizikalnost, ali mnogo više od toga: bogatstvo duhovnog i kulturnog nasleđa. Pomislite na poreklo, na korene izraelskog društva… U tim različitim, a jarkim bojama izraelskog naroda, dozvoljene su sve estetske razlike. Geografska situacija nas je naterala da stvaramo sopstveni identitet među nama samima, i mi to jedinstveno bogatstvo koristimo kako bismo razmenjivali umetničke ideje i kreaciju. U okviru svog prostora, ali i sa svojim susedima, a zatim i sa celim svetom.

Urna Nede Arnerić biće položena u aleji zaslužnih građana
Gradonačelnik Beograda prof. dr Zoran Radojičić dao je danas saglasnost da se urna sa posmrtnim ostacima naše istaknute glumice Nede Arnerić, položi u Aleji zaslužnih građana, javlja Tanjug.
„Grad Beograd odaje počast Nedi Arnerić, našoj velikoj glumici koja je tokom svoje karijere ostvarila značajne uloge, kako na domaćoj tako i na međunarodnoj sceni. Bila je miljenica filmskog platna, nosilac brojnih nagrada u Srbiji i Jugoslaviji i ostavila trag u filmskoj umetnosti na koji smo svi ponosni”, rekao je gradonačelnik Radojičić, saopštio je Beoinfo.
Komemoracija u četvrtak
Komemorativni skup povodom smrti istaknute glumice Nede Arnerić biće održan u četvrtak, 16. januara, u Jugoslovenskoj kinoteci, najavili su iz Kinoteke.
Na komemorativnom skupu u Jugoslovenskoj kinoteci od velike glumice oprostiće se prijatelji i kolege.
Posle komemoracije biće prikazan film „Ukleti smo Irina” reditelja Koleta Angelovskog, sa Nedom Arnerić i Velimirom Batom Živojinovićem u glavnim ulogama, javlja Tanjug.
Kremacija je u subotu, 18.januara, u 16.30 časova na beogradskom Novom groblju.
Slavna glumica preminula je u Beogradu 10. januara u 67. godini.

Lepota sibirskog orkestra
Bila je potpuno u pravu Isidora Sekulić kada je u svojim „Esejima” konstatovala da su „kod darovitih Rusa izuzetno jake moći interpretativne... Rus glumi li, igra li, peva, svira, diriguje, recituje, oslobađa se neko vreme od svoje lične supstance. On alhemički tajanstveno luta iz oblika u oblik, iz smisla u smisao. On izgubi ličnost. On bitiše neko vreme bez funkcije vremena i uzročnosti”.
Muzičari iz Irkutska na čelu sa maestrom izvanredne senzibilnosti Ilmarom Lapinšom otvorili su ovogodišnju sezonu u Madlenijanumu. Iz programa nismo saznali ko je režirao i odredio redosled i sadržaj numera na ovom koncertu koji me je podsetio na početne scene iz izuzetnog filma Nikite Mihalkova „Sibirski berberin” u kojima se jasno vidi razlika u kulturi između ruskog vojnika i američkog narednika. Rusi su bajkovito ušli u Novu godinu uz muziku „Valcera cveća” iz baleta „Krcko Oraščić”, sa blistavim intarzijama harfe i raskošnim dinamičkim valerima, zanosno pevajući o slobodi iz Borodinovog „Kveza Igora” (ariju „O, dajte, dajte mi slobodu”), pobuđujući nas da se prisetimo razmišljanja Branka Miljkovića – („da li će sloboda umeti da peva kao što su sužnji pevali o njoj?”) i da se zadivimo kolika je ljubav Rusa za Rusiju u kojoj Ivan Susanjin žrtvuje sopstveni život za domovinu.

Gubernatorski simfonijski orkestar ispevao je instrumentima „Tamo daleko” kao da su i sami prešli albansku golgotu, sjajno su osetili polimetričke damare sa Ohrida u „Grlici” Stevana Hristića, a početak „Marša na Drinu” Stanislava Biničkog doživeli su ne kao svečani i pobednički, nego kao svojevrsnu hodajuću tužbalicu svim žrtvama

I posle ovih uzvišenih stranica Ivan Tomašev peva o našoj „čađavoj mehani” i o tome kako „u ranu zoru ide kući sav nakresan”, a Jadranka Jovanović svoj blok nastupa zaključuje sa mangupima iz Niške banje! Zar nije naš (odlični) bas Ivan Tomašev mogao da otpeva Mokranjčevu baladu „Lem Edim” (ili ariju Gremina iz „Evgenija Onjegina” Čajkovskog), a scenična i šarmantna Jadranka Jovanović sa širokim repertoarom predivnih solo pesama otpeva neku od Biničkog i Hristića (koje inače voli i maestro Lapinš) čime bi pokazali da „i mi konja za trku imamo” – doduše, to bi i tada bio samo mali „poni”, prema zadivljujućoj lepoti i skladu ruskih „lipicanera”!
Gubernatorski simfonijski orkestar ispevao je i izosećao instrumentima „Tamo daleko” kao da su i sami prešli albansku golgotu, sjajno su osetili polimetričke damare sa Ohrida u „Grlici” Stevana Hristića, a početak „Marša na Drinu” Stanislava Biničkog doživeli su ne kao svečani i pobednički, nego kao svojevrsnu hodajuću tužbalicu svim žrtvama koje su pale na Ceru, na Kolubari, na Drini, na tolikim našim bojištima i stradalištima. Njihov potpuno jedinstveni bas Aleksej Tihomirov dosegnuo je najsuptilniji pianissimo u početnim i završnim taktovima ruske narodne pesme „Ej uhnjem”; Jadranka je u jednom trenutku u zanosu igre pala, ali je odmah ustala i nastavila pesmu i ples koracima gazele, a divni sibirski orkestar zagrejao je i digao na noge i našu publiku svirajući marš naslovnog junaka iz filma „Pastir Kostja” koji veselo poručuje:
„Zapevaj pesmu kad muči te tuga... jer taj ko s pesmom kroz život korača – taj ne zna nikad za bol i teški jad!”
    </div>
    <div id="ekonomija">
Železnica ima pravnike, a angažuje advokate
Osnovno pitanje koje se nameće posle hapšenja direktora preduzeća „Infrastrukture Železnice Srbije” Miroljuba Jevtića sa 10.000 evra mita jeste da li je bilo potrebno angažovati advokatsku kancelariju za eksproprijaciju zemljišta na brzoj pruzi, budući da ovo preduzeće ima između 40 i 50 pravnika. Ovo je otvorilo pitanje za koje još poslove i po kojim kriterijumima se angažuju advokatske kancelarije i da li je eksproprijacija preko posrednika bila izuzetak ili pravilo.
U preduzeću „Infrastruktura Železnice Srbije” juče nismo dobili odgovore na pitanja za koje sve poslove angažuju advokatske kancelarije, šta je kriterijum da poslove koji su iz njihovog delokruga dodeljuju drugome i da to plaćaju, kao  i koja je vrednost tih ugovora. Rečeno nam je da su ova pitanja deo istrage koja je u toku i da ne mogu da nam odgovore kako je ne bi remetili.
U slučaju eksproprijacije procedura je jasna. Vlada Srbije utvrđuje javni interes da se na trasi pruge izuzme zemljište od privatnih vlasnika u korist železnice. Potom donosi  rešenje o javnom interesu i planska dokumenta. Izuzimanje se sprovodi po Zakonu o eksproprijaciji. Poslove vode lokalne samouprave na čijoj teritoriji se sprovodi eksproprijacija i određuje se budžet. Poreska uprava utvrđuje vrednost zemljišta i angažuje se veštak zbog utvrđivanja popisane imovine koja se nalazi na tim parcelama. Ako vlasnik parcele koja se izuzima nije zadovoljan ponuđenim iznosom, može da se žali sudu. Sud angažuje veštaka za procenu i donosi odluku. I tu je kraj jer je sudska odluka obavezujuća.
Ivan Ninić, advokat i osnivač Centra za vladavinu prava, objašnjava da je preduzeće „Infrastruktura Železnice”  predlagač eksproprijacije. Odnosno, posao preduzeća kao investitora jeste da formalno pokrene predlog za eksproprijaciju, pribavi izvod iz katastra i da predloži koje parcele treba da budu izuzete. Ne postoji posao u komunikaciji sa katastrom ili drugim organima, koji advokatska kancelarija može da obavi, a ne može ovo državno preduzeće.
– Železnice nemaju potrebu za angažovanjem advokata kada su ovakvi poslovi u pitanju. One imaju dovoljno kapaciteta da same to i urade, odnosno pravnici u okviru svog redovnog posla. To je jednostavna procedura, koju mogu da sprovedu  i pripravnici. Logično je da advokati budu na suprotnoj strani. Angažovanje advokata na strani „Železnice” ima smisla ako ih neka ugovorna klauzula iz međunarodnog kredita na to obavezuje. Uostalom oni imaju na raspolaganju državnog pravobranioca koji je tu da štiti državni interes – kaže Ninić.
Inače, Državna revizorska institucija je nedavno objavila izveštaj o reviziji poslovanja preduzeća „Infrastruktura Železnice Srbije”. U njemu je, između ostalog, navedeno da je ovo preduzeće u okviru troškova proizvodnih usluga iskazalo najmanje 833,4 miliona dinara za izvedene radove na sanaciji objekata železničke infrastrukture, kao i 18,6 miliona dinara za usluge izrade projektno-tehničke dokumentacije, a koji su evidentirani u poslovnim knjigama bez verodostojne računovodstvene dokumentacije, što nije u skladu sa Zakonom o računovodstvu. Takođe, u okviru troškova proizvodnih usluga evidentirali su i vrednost izvedenih radova na sanaciji objekata železničkih stanica u najmanjem iznosu od 49,7 miliona dinara, umesto na nekretninama, postrojenjima i opremi.
Preduzeće je prema nalazu DRI  u 2018.  uvećalo vrednost svake pojedinačne stavke stalne imovine u ukupnom iznosu od 3,3 milijarde dinara u korist prihoda od aktiviranja učinaka i robe, a na osnovu obračuna vrednosti ulaganja na radovima izvedenim u sopstvenoj režiji u 2018. Navedeni iznos sadrži i troškove utrošenog materijala koji je korišćen pri remontu železničke infrastrukture u iznosu od 2,3 milijarde dinara, a čija je vrednost, na predlog Komisije za analizu cena materijala demontiranog sa pruga podobnog za ponovnu ugradnju pri remontu železničke infrastrukture angažovanjem sopstvenih resursa, pre evidentiranja navedenog utroška procenjena i povećana za iznos od 1,6 milijardi dinara.
– Pored toga, na osnovu prezentovanih radnih knjiga Drugi deo (koje predstavljaju evidenciju i obračun radova po vrstama radova) utvrdili smo da iskazane utrošene količine materijala i goriva u istima ne odgovaraju količinama iskazanim u Izveštaju o obračunu cene koštanja izvedenih radova u sopstvenoj režiji u 2018. godini – navedeno je u izveštaju.
Ovo preduzeće je  2018. priznavalo troškove angažovanja podizvođača i održavanja mehanizacije, kao i troškove transporta nastalih angažovanjem dobavljača u ukupnom iznosu od 890,4 miliona dinara, iako su se troškovi odnosili na izgradnju i rekonstrukciju pruga u sopstvenoj režiji.

Raste izvoz rakije iz Srbije
U poslednjih pet godina proizvodnja rakije u Srbiji povećana je za više od 25 odsto, dok je istovremeno izvoz veći za oko 42 odsto, kažu u Privrednoj komori Srbije.
Pored najpopularnije i najzastupljenije voćne rakija od šljive, popularne šljivovice, koja se izvozi i u SAD, u PKS navode da se poslednjih godina sve više proizvodi i rakija od dunje, kruške, kajsije i maline.
Prema podacima Republičkog zavoda za statistiku, u strukturi izvoza prvih pet zemalja čine Crna Gora sa 19,3 odsto učešća, SAD sa 14,5 odsto, Hrvatska sa 13,5 odsto, Nemačka sa 11,6 odsto i BiH sa 10,1 odsto, dok je učešće ostalih zemalja 31 odsto.
Rakiju se iz Srbije u 2018. najviše izvozila u EU i taj je izvoz vredan 2,1 milion evra, zatim u zemlje Cefta 1,7 miliona evra i u ostale zemlje 1,7 miliona evra.
Prema podacima Ministarstva poljoprivrede, šumarstva i vodoprivrede u Srbiji je registrovano oko 530 proizvođača jakih alkoholnih pića, a Ivan Bogdanović iz jedne užičke destilerije kaže za Tanjug da je od ukupne godišnje proizvodnje voćne rakije, 60 odsto namenjeno za izvoz.
Destilerija, koja postoji 25 godina, godišnje proizvede 100.000 litara voćne rakije premijum kvaliteta, kaže Bogdanović i navodi da najviše izvoze u SAD, Kanadu, Australiju, Rusiju, u skoro sve bivše jugoslovenske republike, a da se njihova rakija prodaje i u Nemačkoj, Švajcarskoj, Holandiji, Danskoj, Švedskoj, Austriji i Velikoj Britaniji.
„I dalje su kupci naše rakije u inostranstvu naši iseljenici i njihovi prijatelji”, rekao je Bogdanović i naglasio da su u poslednje tri godine uvećali proizvodnju za oko 25 odsto i da su planovi da održe takav rast i proizvodnje i prodaje.
Proizvođači rakije su, kažu u PKS, veoma zainteresovani za nastup na sajmovima u inostranstvu, tako da se u PKS nadaju i povećanju izložbenog prostora na tim manifestacijama.
Najavljuju da će u narednom periodu raditi na tome da voćna rakija iz Srbije bude prepoznata i na tržištu Rusije, s obzirom da će Sporazum sa Evroazijskom ekonomskom unijom stupiti na snagu 60 dana nakon što ga ratifikuju sve zemlje potpisnice.
Pored toga, kako kazu, pružaće pomoć proizvođačima prilikom izvoza, posebno u delu upoznavanja sa carinskim procedurama i tehničkoj dokumentaciji, koja je potrebna za to tržište.
U poslednjih pet godina industrijska proizvodnja jakih alkoholnih pića kao što su prirodna žestoka alkoholna pića od grožđa i vina, prirodna rakija, likeri i veštačka žestoka alkoholna pića je sa 58.304 hektolitara u 2014. porasla na 72.986 hektolitara u 2018. godini, što čini povećanje od oko 25 odsto, javlja Tanjug.
U tom periodu udeo proizvodnje prirodne rakije u ukupnoj proizvodnji jakih alkoholnih pića se povećala sa 27 odsto u 2014. godini na 32 odsto u 2018. godini.
Najviše šljivovice proizvodi se u zapadnom delu Srbije i to od autohtonih sorti šljive požegače i crvene ranke, a u poslednje vreme i od čačanskih sorti.
U istočnoj Srbiji dominiraju specijalne rakije tipa travarice, nanovača, menta, dok se u Vojvodini sve više proizvode rakije od dunje i kajsije, kao i rakije od grožđa.

Nemačka vlada ulaže sto milijardi dolara u železnice
BERLIN - Nemačka vlada je potpisala danas ugovor sa državnom železničkom kompanijom „Dojče Ban” o ulaganju gotovo 100 milijardi dolara u železničku infrastrukturu u zemlji tokom naredne decenije.
Prema sporazumu, savezna vlada će obezbediti 62 milijarde evra (69 milijardi dolara) za održavanje i modernizaciju postojeće železničke mreže, a „Dojče Ban” će izdvojiti 24 milijarde evra (oko 27 milijardi dolara) za realizaciju plana zamene starih pruga i železničkih mostova.
Ministar saobraćaja Andreas Šojer rekao je da ova ulaganja, koja su za 54 odsto veća u odnosu na prethodni planski period - najavljuju „blistavo doba” za nemačke železnice, javlja agencija AP, prenosi Tanjug.
Nemačka vlada je obećala da će razvijati železnički saobraćaj u okviru napora za smanjenje emisije gasova sa efektom staklene bašte u saobraćaju, i nedavno je donela odluku o smanjenju poreza na dodatu vrednost za vozne karte, čime su troškovi putovanja na dugim relacijama srezani za oko 10 procenata.

Kako do plate od 900 evra 2025. godine
Koordinator istraživačkog programa publikacije Makroekonomske analize i trendovi (MAT) Stojan Stamenković rekao je danas da je moguće dostići prosečne plate 2025. godine pod određenim uslovima, a da bi bilo dobro da su predlagači programa „Srbija 2025” ponudili taj model koji podrazumeva „složenu računicu”.
On je na konferenciji za novinare MAT-a rekao da ako se za obračun uzme prosečna plata od 500 evra, koja nije dostignuta u prošloj godini, jer će na kraju decembra biti oko 495 evra, ali će na tom nivou biti u januaru ove godine, to znači da će plata u 2025. godini od 900 evra, koju je najavio predsednik Srbije Aleksandar Vučić, biti za 80 odsto viša.
Vučić je nedavno predstavio program „Srbija 2025” koji predviđa da će vrednost investicija do te godine iznositi 14 milijardi evra, da će prosečne plate biti 900 evra, a penzije 430 do 440 evra.
„Pod pretpostavkom da bruto domaći proizvod (BDP) u Srbiji raste četiri odsto godišnje, za šest godina, jer u obračun ulazi i 2020. godina, biće veći za 26,5 odsto. Međutim vrednost zarada u evrima upoređuje se sa vrednošću BDP u evrima i ukoliko bi inflacija bila tri odsto godišnje, to bi značilo rast BDP-a od 7,1 odsto godišnje”, rekao je Stamenković, prenosi Beta.
Dodao je da bi pod tim uslovima vrednost BDP u 2025. godini bila za 51 odsto veća od vrednosti u 2019. godini, a da bi se ta razlika između rasta plata za 80 odsto i rasta BDP od 51 odsto prevazišla postoji nekoliko načina koji se mogu i kombinovati.
Stamenković je rekao da je jedan od načina da se smanji udeo investicija u BDP, drugi popunjavanje te razlike povećanjem uvoza i deficita spoljnotrgovinske razmene, a treći način je povećanje udela neto zarada u bruto zaradama.
„Porezi i doprinosi u bruto zaradama sada iznose 38,2 odsto i neophodno bi bilo da se smanje na 15,9 odsto da bi porast bruto zarada bio jednak porastu vrednosti BDP”, rekao je Stamenković.
Istakao je da je četvrti način za dostizanje zarada od 900 evra da prosečni realni rast BDP godišnje iznosi sedam odsto i uz rast inflacije od tri odsto to bi nominalno godišnje iznosilo 10,2 odsto ili nešto preko 79 odsto do 2025. godine.
Urednik MAT-a Ivan Nikolić rekao je da je „sličan slučaj viđen u Rumuniji”.
„U Rumuniji će prosečna neto plata u 2019. godini biti 641,4 evra, a 2013. godine bila je 357 evra, što je u šestogodišnjem periodu povećanje od oko 79 odsto, a u istom periodu rumunski BDP u tekućim cenama povećan je nominalno za 50,6 odsto, uz prosečan međugodišnji realni rast BDP-a od 4,4 odsto”, rekao je Nikolić.
Prosečne neto plate u Rumuniji su, prema njegovim rečima, rasle svake godine oko dva do tri procentna poena brže od nominalnog rasta BDP-a, s tim što se ta razlika u prošloj godini dodatno povećala jer su plate rasle dvostruko brže po stopi od 12,9 odsto, a BDP po stopi od 6,3 odsto.
To povećanje plata, kako je rekao, samo je blago pokvarilo ravnotežu makroekonomskih pokazatelja jer su od 2016. do 2018. godine bruto fiksne investicije u BDP-u redukovane sa 22,9 na 21 odsto, izvoz je stagnirao na nivou 41,5 odsto, a blago je povećan uvoz sa 42,1 na 44,6 odsto.
„Ne mogu reći da je zbog toga značajnije povećan javni dug i fiskalni deficit”, rekao je Nikolić.

Koliko dana prosečan Srbin mora da radi za novi „ajfon”
Novi „ajfon 11”, pametni telefon koji je san mnogih ljubitelja tehnologije, prosečan Švajcarac može da zaradi najbrže na svetu, odnosno za svega 4,8 dana, dok zaposleni u Srbiji za isti uređaj mora da radi 60,4 dana. To su podaci do kojih je na osnovu cene telefona u konkretnoj zemlji i prosečne plate došlo istraživanje jedne poljske kompanije, preneo je „Jutarnji list”.
Od stanovnika regiona, do ovog „Eplovog” proizvoda najbrže bi došli zaposleni u Sloveniji, za 22,7 dana, zatim u Hrvatskoj za 31,2 dana, u Bugarskoj za 49,9 dana, u Crnoj Gori za 51,9 dana, u Bosni i Hercegovini za 58,1 dan.
Ako žele da kupe baš ovaj novi model, najduže na svetu moraće da rade stanovnici Tadžikistana, čak 204,3 dana, a u Pakistanu 134,9 dana.

Kineski magazin: Srbija među najperspektivnijim destinacijama
Kineski magazin „Čajna travel ejdžent magazin”, koji pruža sve neophodne informacije za turističku industriju Kine, proglasio je Srbiju za jednu od najperspektivnijih destinacija u toj zemlji.
Srbija je dobila ovo važno priznanje po oceni stručnjaka i čitalaca, na osnovu značajnih rezultata koje je ostvarila na kineskom tržištu i potencijala razvoja naše zemlje kao turističke destinacije, saopšteno je iz Turističke organizacije Srbije.
Ceremoniji dodele nagrada u Pekingu prisustvovalo je više od 200 zvanica iz turističkih agencija, avio-industrije, turističke privrede i onlajn kompanija. Pored Srbije, nagrađeni su i Novi Zeland, Fidži, Tajland, Australija i Las Vegas.
    </div>
    <div id="vesti">
Zakon odrešio ruke komunalnoj miliciji
Pripadnica komunalne milicije A. M, koju je u nedelju na Vidikovačkoj pijaci nokautirala ulična prodavačica S. D, nakon završene dijagnostike puštena je iz Urgentnog centra na kućno lečenje. S. D. je u nedelju odmah nakon napada privedena u Policijsku stanicu u Rakovici, saslušana je i sledi sudski epilog. Protiv nje je podneta krivična prijava za napad na službeno lice.
Kako nezvanično saznajemo, napadu na službenicu komunalne policije prethodila je svađa dve prodavačice, kada je jedna od njih pozvala komunalnu miliciju. Incident se dogodio kada je milicionerka pokušala da prodavačici oduzme švercovanu robu i da je zadrži da ne pobegne dok ne dođe komunalna inspekcija.
Ovo scenu, kao i trenutak kada prodavačica pesnicom udara u glavu A. M, koja pada na beton, snimio je telefonom jedan od prolaznika. Snimak je ubrzo objavljen na društvenim mrežama, a kasnije su ga preneli svi mediji u Srbiji.
„Bilo je samo pitanje vremena!”, ovim rečima prokomentarisao je jedan čitalac tekst pod naslovom „Ulična prodavačica nokautirala komunalnu milicionerku”. Javnost je o slučaju imala podeljeno mišljenje. Mnogo je onih koji su osudili napad ali zabrinjava to što su neki dali podršku napadačici. Taj stav su obrazložili time da je „fitilj dogoreo” i da je ovo „jedini način običnog malog čoveka da se suprotstavi nakaradnom sistemu i zakonu”.
Nije sporno da je S. D. učinila krivično delo time što je udarila milicionerku. Ipak, da li su u pravu oni koji osporavaju ovlašćenja pripadnice komunalne milicije da prodavačicu drži i vuče za ruku?
Sredstva prinude milicioner može da upotrebi samo ako u obavljanju poslova na drugi način od sebe ili drugog ne može da odbije istovremeni protivpravni napad, radi savladavanja otpora, odnosno sprečavanja pokušaja bekstva, navodi se u Zakonu o komunalnoj miliciji. Ovo znači da je milicionerka po novom zakonu imala pravo da zadrži prodavačicu koja je pokušala da pobegne i odnese robu. Međutim, da li je upotrebila sredstva prinude na pravi način, utvrdiće sud.
Sredstva prinude, kako precizira zakon, su: fizička snaga, sredstva za vezivanje, raspršivač sa nadražujućim dejstvom, palica.
Skupština Srbije usvojila je u julu prošle godine Zakon o komunalnoj miliciji koji je omogućio da i opštine, a ne samo gradovi, mogu da planiraju njeno formiranje. U vezi sa uspostavljanjem komunalne milicije mnogi su bili skeptični i upozoravali su da to nije dobro rešenje, naročito kada je reč o ovlašćenjima.
Važna izmena zakona je to da svi prekršioci moraju da postupe po nalogu komunalnog milicionera, što nije bio slučaj kod komunalne policije. Pripadnici komunalne milicije ne nose vatreno oružje, a zakon im je dao sledeća ovlašćenja: upozorenje, usmeno naređenje, proveru identiteta, dovođenje, zaustavljanje (pregled lica, predmeta i vozila), privremeno oduzimanje predmeta, audio i video snimanje, upotrebu sredstava prinude, prikupljanje obaveštenja.
Komunalni milicionari mogu da snime dokaze o prekršaju i tako dokažu bilo kakvo remećenje reda, poput parkiranja na pešačkim prelazima, tramvajskim šinama ili u žutoj traci, bacanja smeća, puštanje glasne muzike…
Pripadnicima komunalne milicije čak je omogućen i rad u civilu. Na taj način je planirano da se uspostavi komunalni red posebno u oblastima bespravnog zauzeća javne površine, nelegalne prodaje, nelegalnog taksi prevoza, kao i buke u ugostiteljskim objektima.
Vršilac dužnosti Sekretara za poslove komunalne milicije Ivan Divac osudio je napad i zahvalio kolegama koje su brzo intervenisale. Takođe, on je tražio najstrožu kaznu za napadačicu u skladu sa zakonom. Divac se nada da je ovo izolovan incident i da se neće dešavati novi slični napadi.

Uhapšen zbog napada na policajca
NOVI PAZAR - Policija je u Novom Pazaru uhapsila E. B. (1992) iz tog grada zbog postojanja osnova sumnje da je izvršio krivična dela napad na službeno lice u vršenju službene dužnosti i izazivanje opšte opasnosti.
Kako je saopštila novopazarska Policijska uprava, osumnjičeni E. B. se upravljajući automobilom marke „be-em-ve” oglušio o znak policijskih službenika da zaustavio svoje vozilo i kretanjem unazad oštetio je nekoliko parkiranih automobila i lakše povredio jednog policijskog službenika, a zatim pobegao.
Osumnjičenom je, po nalogu Višeg javnog tužilaštva u Novom Pazaru, određeno zadržavanja do 48 časova i on će, uz krivičnu prijavu, biti priveden tužilaštvu, dodaje se u saopštenju, prenosi Tanjug.

Po Haradinajevom receptu – ubijeni šumski inspektor bio je zaštićeni svedok Specijalnog suda za ratne zločine
PRIŠTINA - Inspektor u Savezu šumarstva u Prištini Nazmi Rustemi bio je, kako saznaje prištinska televizija T7, zaštićeni svedok Specijalnog tužilaštva i saslušan je tri meseca pre nego što je pronađen mrtav.
On je ubijen je iz vatrenog oružja 18. decembra u večernjim časovima, dok je bio na dužnosti, u blizini Badovačkog jezera, prenosi Tanjug.
Govorilo se da je njegovo ubistvo povezano s profesijom koju je obavljao dugi niz godina. Međutim, prema tvrdnjama njegove porodice, čini se da je razlog njegovog ubistva sasvim drugačiji, prenosi Kosovo onlajn.
Rustemi je bio svedok Specijalnog tužilaštva a ispitivali su ga specijalni istražitelji u svojstvu svedoka, potvrdila je za televiziju T7 njegova supruga Elmaze Rustemi.
„Rekao mi je su ga pozvali iz Euleksa, a kada se vratio pitala sam ga šta se dogodilo. Odgovorio je samo da je sve u redu i ništa više. Poslednji put je otišao u Euleks”, objasnila je ona.
Iz Specijalnog tužilaštva su u pismenom odgovoru za T7 objasnili da ne mogu da komentarišu istragu tužilaštva iz profesionalnih, etičkih i pravnih razloga i da ne mogu dati informaciju da li je pokojnik bio svedok.
Međutim, supruga pokojnika je zatražila od agencija za sprovođenje zakona da slučaj razjasne u najkraćem vremenskom roku.
„Do sada nismo dobili nikakve informacije o slučaju. Želimo da se sve ovo okonča kako bismo saznali istinu, ali stalno nam ponavljaju da ne žurimo. Tražimo da se ovaj slučaj rasvetli”, poručila je Elmaze Rustemi.

Stefanović održao predavanje o otkrivanju izvora finansiranja terorizma
Potpredsednik vlade i ministar unutrašnjih poslova Nebojša Stefanović poručio je da borba protiv organizovanog kriminala i pranja novca predstavlja važan aspekt i u borbi protiv terorizma.
„Kada govorimo o terorizmu, ne treba smetnuti sa uma da je od svih terorističkih napada koji su se dogodili u Evropi, skoro 40 odsto imalo neke veze sa organizovanim kriminalom. Zato je danas borba protiv pranja novca i organizovanog kriminala značajna i u aspektu borbe protiv terorizma. Nekada je to bilo potpuno razdvojeno, ali danas organizovani kriminal, pre svega trgovina narkoticima, donosi mnogo novca i deo tog novca se koristi i za finansiranje terorizma širom sveta“, rekao je ministar Stefanović tokom predavanja polaznicima Škole nacionalne obrane na temu „Suprotstavljanje ekstremizmu i terorizmu kao važan segment nacionalne bezbednosti Republike Srbije“.
Govoreći o merama koje je Srbija preduzela u sprečavanju finansiranja potencijalnog terorizma, ministar Stefanović je istakao da smo jedna od zemalja koja je prepoznala ove izazove.
„Sproveli smo mere koje preporučuju i međunarodni subjekti u borbi protiv finansiranja terorizma i pranja novca i promenili smo neke zakone koji targetiraju onlajn klađenje ili, recimo, korišćenje kripto valuta. Takođe, identifikovali smo slabe tačke u našem sistemu, pre svega oko onlajn plaćanja, bilo da je reč o igrama na sreću ili drugim finansijskim transakcijama, ali i ulaganjima u građevinu, pre svega fizičkih lica, a ne kompanija. To su najozbiljniji izvori potencijalnog pranja novca. Praćenjem tih aktivnosti možemo doći i do organizovanog kriminala i do potencijalnog finansiranja terorizma“, istakao je Stefanović.
Ministar je kao jednu od najvećih potencijalnih pretnji za našu zemlju, kada se govori o terorizmu i ekstremizmu, istakao povratak boraca sa stranih ratišta.
„Srbija je donela zakon kojim sankcioniše učešće naših državljana u stranim sukobima, što je uticalo na to da se drastično smanji broj onih koji idu na strana ratišta. Naravno to je pomoglo i da se osude lica koja su u tome učestvovala“, objasnio je ministar.
Stefanović je istakao da se u Siriji i Iraku trenutno nalazi 28 punoletnih državljana Srbije.
„Prema našim podacima devet se vratilo u Evropu, ne samo u našu zemlju, dok je 12 osoba poginulo. Ova statistika ne obuhvata podatke sa teritorije Autonomne pokrajine Kosova i Metohije, jer nemamo potpuni uvid u to“, rekao je Stefanović i dodao da je upravo najviše boraca otišlo sa teritorije AP KiM.
Ministar se osvrnuo i na međunarodnu policijsku saradnju u ovoj oblasti, rekavši da je ona veoma značajna.
„Kada uzmete u obzir da je 2008. godine kroz Srbiju prošlo 77 migranata, a da smo 2015. godine imali nekada dnevno i po 15.000 migranata, jasno vam je zašto je međunarodna saradnja važna, bilo da se radi o migrantskim kretanjima ili nekim drugim stvarima“, zaključio je ministar Stefanović.

Filip Korać je jedan od najopasnijih ljudi u podzemlju, a – bez optužnice
Predsednik Aleksandar Vučić izjavio je da ga brine činjenica da je tužilaštvo obustavilo istragu protiv Filipa Koraća za ubistvo, navodeći da svi znaju da je reč o jednom od najopasnijih ljudi u zemlji.
Ističe da je, i lično i kao predsednik, kivan i zabrinut zbog te vrste licemerja, laži i pokvarenjaštva u društvu u kom „svi sve znaju”, a teret odluka ide na njegova pleća.
„Kad neko upuca poznatog biznismena, i svi znamo ko ga je upucao, imamo na snimku ko je, a biznismen dođe na suđenje i kaže da ne zna ko je.... A, onda mi taj biznismen šalje 50 poruka - ej, Vučiću nemoj da se desi da taj ne bude osuđen maksimalno. Kako da bude osuđen, kad ti nećeš da kažeš ko je pucao u tebe?”, naveo je predsednik kao primer kako te stvari funkcionišu u našem društvu.
I, sve nam je tako u zemlji, podvukao je on. „Sav teret, svake odluke, mora da prihvati Vučić, a mi ćemo svi samo da tražimo od države, i da trljamo ruke, a ti, Vučiću, preuzmi sav rizik na sebe... Iz kože bih iskočio ponekad”, rekao je Vučić.
I sad će, kaže, da bude da je sudija Miodrag Majić rekao da su ti njegovi komentari neprimereni pritisci na pravosuđe, na tužilaštvo...„Ma daj bre, i ti sa Gnjilanskom grupom i sa svim drugim...dosta si solio pamet svima”, primetio je Vučić.
Brine ga, ponavlja, slučaj Korać: „Juče sam saznao, a to je od pre dva meseca, da za Filipa Koraća ne postoji ni valjana optužnica, ni valjana presuda pred Višim sudom u Beogradu. I onda će opet u pojedinim medijima da kažu kako je Kosmajac divan čovek, a Filip Korać ustvari ne diluje drogu, nego Vučić”, primetio je predsednik.
On je rekao da svi u Beogradu znaju da je Korać taj koji truje našu decu po školama, kafićima, ali ga se svi plaše kao najopasnijeg čoveka, jednog od dvojice, trojice najopasnijih ljudi u zemlji.
„Čovek koji maltretira grad gde god da se pojavi, a da ne pričam da je glavni snabdevač drogom... I - ni za šta nije kriv. Super”, rekao je Vučić.
Iako, kaže, zna da će biti kritikovan zbog svojih reči, primetio je da i kada postoji umešanost u ubistva, neko će u tužilaštvu da kaže da nisu u potpunosti ispunjene procesne pretpostavke i da ne mogu da daju status svedoka saradnika onome ko kaže da mu je Korać platio ubistvo i da je on bio taj koji je to uradio.
„A, taj čovek nam tražio da mu zaštitimo člana familije u jednoj stranoj zemlji, i onda mu sutradan rane tog člana familije, jer mi nismo u stanju da dobijemo status svedoka saradnika za tog čoveka”, rekao je Vučić.

Uhapšene 22 osobe zbog sumnje da su posredovale u prostituciji
Po nalogu Tužilaštva za organizovani kriminal, uhapšene su 22 osobe zbog sumnje da su posredovali u vršenju prostitucije, saopštilo je danas tužilaštvo. U saopštenju se navodi da su nakon višemesečnog predistražnog postupka sprovedenog u saradnji sa Službom za borbu protiv organizovanog kriminala MUP-a uhapšeni pripadnici dve organizovane kriminalne grupe, prvu grupu sačinjavalo je 16 lica: T.D, G.Š, M.S, P.D, M.J, J.Z, R.N, S.N, Lj.P, Đ.D. i V.R.
Među privedenima iz ove kriminalne grupe je i jedan policijski službenik zaposlen u Policijskoj upravi za Grad Beograd, dok su dva lica u bekstvu.
Uhapšeno je i osam pripadnika druge kriminalne grupe, njihovi inicijali su: M.T, V.Đ, V.P, T.J, S.N., M.R., S.D. i T.H.
Postoje osnovi sumnje da su se ove organizovane kriminalne grupe od marta do kraja novembra 2019. organizovale radi posredovanja u vršenju prostitucije tako što su na području Beograda u većem broju iznajmljenih stanova organizovali i pružali seksualne usluge za veći broj korisnika i na taj način pribavili značajnu protivpravnu imovinsku korist, prenosi Beta.
Ovim osobama je određeno policijsko zadržavanje i privedeni su u Tužilaštvu za organizovani kriminal radi saslušanja.

Policija zaplenila 12.510 paklica cigareta
KRUŠEVAC – Policija u Aleksandrovcu i Brusu zaplenila je 12.510 paklica cigareta i uhapsila M. D. (1977) iz Kragujevca.
Policija je cigarete i ručno pravljenu radio stanicu pronašla u automobilu „škoda oktavija” stranih registarskih oznaka kojim je upravljao osumnjičeni na području Aleksandrovca, prenosi Tanjug.
On se sumnjiči da je izvršio krivična dela nedozvoljen promet akciznih proizvoda i posebni slučajevi falsifikovanja isprave, saopštio je MUP.
Po nalogu tužioca, biće mu određeno zadržavanje do 48 sati i on će, uz krivičnu prijavu, biti priveden Osnovnom javnom tužilaštvu u Brusu.

​Edip i svinge DOS-a
„Imam nešto što čuvam godinama”, rekao mi je Vuk Drašković, a zatim iz vitrine u njegovoj kancelariji, izvadio podebeo materijal koji podseća na skriptu. Naslov do sada neobjavljenog, eksluzivnog materijala je: „Stenografski zapis o konstituisanju DOS-a”.
Posle dve decenije od formiranja Demokratske opozicije Srbije i prvog sastanka, održanog u sali SPO-a 10. januara 2000. godine, niko od članova koalicije koja je srušila vlast Slobodana Miloševića, nije se setio značajnog jubileja iz novije političke istorije. Niko, osim kuma i osnivača DOS-a Vuka Draškovića.
Konstitutivna sednica održana je u sali u kojoj je, priča se, obelodanjeno krunisanje kralja Milana za prvog kralja Srbije posle Kosova. Priča se i da je na zidu bila freska toga događaja, ali da su je komunisti 1945. godine zamalterisali.
Kako je sve, zapravo, počelo?
– Nepuna tri meseca posle zločina na Ibarskoj magistrali, pred kraj decembra 1999, povede se u mojoj kući priča o savezu protiv režima svih i svakog u opoziciji. Bez procenata, bez cenkanja, bez sujeta, bez ikakvih uslova. Da nas sve pomiri i okupi zajednička borba protiv državnog terorizma. SPO, Savez za promene, DSS, Novu demokratiju, Vojvođansku ligu, Seljačku stranku, nastajuću partiju generala Momčila Perišića, stranku Nebojše Čovića, sve i svakoga. Moji prijatelji su se zalagali za stranku Sulejmana Ugljanina, a ja sam, tvrdoglavo, bio za partiju Rasima Ljajića. Presekao sam onako kako sam ja hteo. Pošto sam te večeri, krstio i Depos i Zajedno, koaliciji ću, i treći put, dati ime. Predložiću ostalima da sastanak bude održan u prostorijama SPO, 10. januara 2000, i da se nazovemo Demokratska opozicija Srbije, skraćeno DOS – kaže Vuk Drašković.
Došli su svi, sem Zorana Đinđića. Vojislav Koštunica, Dragoljub Mićunović, Dušan Mihajlović, Rasim Ljajić, Žarko Korać, Vladan Batić, Momčilo Perišić, Nenad Čanak, Vuk Obradović, Mile Isakov, Jožef Kasa, Dragan Veselinov, Momčilo Trajković i vladika raško-prizrenski Artemije.
– Neki nisu ni govorili između sebe, a pljuštale su i uvrede. ,,Sa ovom režimskom slugeranjom neću ni da sedim za istim stolom!”, galamio je Čanak na Veselinova. ,,Ti si za psihijatriju!', sledio je odgovor. Nenad Čanak je napustio sastanak, ali sam ga stigao i zamolio da se vrati. I Perišić je hteo da ode. Trajković je osoran prema Koraću, Korać i Čanak prema Koštunici. ,,Šta će on ovde?” – upire Čanak prstom i na Dušana Mihajlovića. Stišavam buru, mirim ih i molim da svako svakome oprosti sve.
Kad je, napokon, posle pet sati žučne rasprave, razgovor priveden kraju i usaglašena svaka reč ,,Sporazuma o zajedničkoj strategiji borbe za vanredne demokratske izbore”, zapelo je oko samih potpisa.
– Lideri koji se nisu međusobno podnosili, a odbili su i da se na sastanku rukuju i pomire, nisu hteli ni da im potpisi budu zajedno ispod teksta dogovorenog Sporazuma. Rešio sam to predlogom da se potpišu tri Sporazuma i da ih ja, naknadno, spojim spajalicom. Jedino general Momčilo Perišić nije hteo ni sa kim, a Vojislav Koštunica je, da bi potpisao, zatražio saglasnost svog Glavnog odbora! Duže od dvadeset minuta, umoljavao sam Koštunicu, gotovo ga i preklinjao. Ostali su čekali i gunđali. Tek krštenom DOS-u, pretila je opasnost da izdahne pri porođaju njegovih majki. Koštunica je popustio i potpisao – priseća se Vuk.
Tog 10. januara 2000. godine, ljudi čije potpise je Drašković spajao spajalicom, postali su, a da to tada nisu mogli ni pomisliti, nova vlast u državi, a Vojislav Koštunica je, potpisom ispod Sporazuma, potpisao zapravo odluku o svom izboru za predsednika Jugoslavije.
U isti mah, tog 10. januara, Vuk Drašković je potpisao presudu o političkom ubistvu i svoje partije i sebe. Tako je ispalo.
Uz stalne čarke i mačevanje liderskih sujeta, nova i ,,totalna koalicija”, kako su je zvali, održavana je u životu. Vukovi saveznici gubili su sećanje na Ibarsku magistralu, pa je on bio jedini od lidera DOS-a koji je, 14. aprila, na Trgu slobode, na najmasovnijem mitingu ikada održanom u Srbiji, govorio o tom zločinu.
– Milošević je uzvratio upadom policije u prostorije ,,Studija B” i najbrutalnijim premlaćivanjem ljudi koji su demonstrirali protiv okupacije poslednjeg elektronskog glasila slobode. Hiljade ljudi, na Ravnoj Gori, kliče ,,Ustanak, ustanak!”, a taj poziv odjekuje i u centru Beograda, na novom mitingu DOS-a, nekoliko dana kasnije – priča Vuk.
Lider SPO mi otkriva da Zoran Đinđić, Vojislav Koštunica i on potom lete u Moskvu, na susret sa ministrom spoljnih poslova Igorom Ivanovim. Nije ih primio.
– Nas trojica osećali smo se jadno, a ja i dodatno zabrinuto. Svi momci iz mog novog obezbeđenja, koje sam odabrao posle ubistva Zvonka, Gage i Vučka, pohapšeni su na beogradskom aerodromu, pri mom povratku iz Moskve i strpani u zatvor zbog ,,nedozvoljenog nošenja oružja”. Kažem ,,pri mom povratku”, jer su se Koštunica i Đinđić vratili dan ranije. Bio sam ogoljen, bez ikakve zaštite. Dobih anonimnu poruku. Posle sahrane Boška Peroševića u Novom Sadu, Mira Marković i Slobodan Milošević pili su kafu sa šefom Službe Radomirom Markovićem. Čovek koji ih je posluživao, upravo im je unosio piće, kada je ona kazala da ,,bradato čudovište mora biti hitno likvidirano”! Konobar je procenio da se to odnosilo na mene i javio ,,nekome” ko će naći načina da budem upozoren. U strahu, sklonio sam se u Budvu i ne sluteći da idem na susret sa cevi prvog strelca Crvenih beretki – seća se šef SPO-a.
Nekoliko minuta pre ponoći, 15 juna bio je u svom stanu u Budvi, sam.
– Branko Berček, onaj isti koji će kasnije na Fruškoj Gori pucati u potiljak Ivanu Stamboliću i gurnuti ga u raku, prišunjao se na terasu i odande, kroz žaluzine na roletnama, pucao osam puta. Šest puta je promašio i dva puta pogodio. I oba puta u glavu. Preživeo sam te pucnje ali ne i pucnje prijatelja sa kojima sam osnovao DOS. Pustili su priču da atentata nije ni bilo, nego da sam pucao sam u sebe da bih podigao politički rejting u okviru DOS-a i za SPO prigrabio još više poslaničkih mandata. Tu morbidnu priču sa radošću je prihvatila režimska propaganda. Za kratko vreme, počelo je masovno osipanje SPO. Nisam mogao da dođem u Srbiju, a Srbija je verovala u te priče, pa je nekoliko stotina hiljada tradicionalnih birača prešlo u DOS iz koga su izbacili SPO. Pustiće i lažnu priču da oni nisu izbacili SPO iz DOS-a posle budvanskog atentata, nego da je to bila moja odluka – da napustim koaliciju koju sam osnovao. U knjizi Vilijema Montgomerija, objavljenoj posle 5. oktobra, možete naći njegovo svedočenje da je u Budvi, posle atentata na mene, razgovarao i sa mnom i sa Đinđićem i da sam ja pristao da povučem kandidaturu Voje Mihajlovića za predsednika Srbije i da podržim zajedničkog kandidata DOS-a Vojislava Koštunicu. I da je Mongomeri, posle razgovora sa mnom, otišao do hotela „Avala” i rekao: „Dogovoreno, Vuk pristaje”. Đinđić je odgovorio: „Mi Vuka u DOS-u ne želimo!”.
Čestitajući građanima Srbije Novu, 2001. godinu, Đinđić je doslovce rekao: „Ne znam šta je naš veći istorijski trijumf. Da li pad Slobodana Miloševića ili slom SPO”.
Niko iz DOS-a nije posetio Vuka posle budvanskog atentata, čak ga je samo jedan nazvao telefonom. Bio je to Žarko Korać.
Dok se vraćam u redakciju sa eksluzivnim materijalom, razmišljam da li je Vuk u pravu kada mi je rekao da je priča o DOS-u, srpska metafora o Sfingi i Edipu.
Sfinga je bacala u provaliju svakog ko nije znao odgovore na njena pitanja. Kad je Edip tačno odgovorio, Sfinga je skočila u provaliju.
Uspon i pad Vuka Draškovića nameću pitanje: ko je u Srbiji Edip, a ko sfinga? Najtačniji odgovor bio bi da srpska Sfinga u provaliju baca Edipe, zbog zločina što daju tačne odgovore.
Pad Slobodana Miloševića 5. oktobra, kruna je desetogodišnje borbe i žrtava SPO, kaže Vuk. Ta kruna pala je, kao usud, na pobednika. SPO nije preskočio izborni cenzus i našao se izvan republičkog parlamenta postmiloševićevske Srbije.

Čovek koji je menjao Srbiju
Kragujevac – Kad je šestog marta 1939. godine sačinio testament, Jovan Đ. Mirković nije mogao ni slutiti da mu najveća želja neće biti ispunjena za života. Preminuo je 1945, zbunjen i nesrećan zbog postupka vlasti koja je ignorisala njegovu poslednju volju, a kuća koju je zaveštao državi i gradu zvanično je postala legat Narodne biblioteke „Vuk Karadžić” u Kragujevcu tek 20. septembra 2002. godine, zahvaljujući angažmanu Ninoslave Milanović, tadašnje direktorke ove ustanove.
Porodičnu kuću u Šafarikovoj 30 (danas Milovana Glišića 44), Mirković je namenio kragujevačkoj biblioteci. Imao je samo jedan uslov – da nadležni zaposle školovanog bibliotekara, „lice sa univerzitetskom spremom koje voli da radi, nikako penzionera, i koje poznaje našu i stranu književnost”. Pošto u budžetu navodno nije bilo novca za platu bibliotekara, država nije prihvatila ovaj Mirkovićev zahtev, licemerno mu odgovorivši da kuću može da primi isključivo kao poklon.
Tim povodom se prva oglasila „Politika”, čiji novinar Ljubiša Manojlović, 31. avgusta 1939. godine piše članak pod naslovom „Jedna od najvećih privatnih biblioteka u Jugoslaviji nalazi se u Kragujevcu, a Kragujevčani za nju i ne znaju”. Odluka, međutim, nije promenjena, a priča o Mirkovićevoj zadužbini bi se ovde mogla i završiti da se u međuvremenu nije dogodio još jedan skandal, tako tipičan za naš palanački mentalitet.
Naime, Mirkovićeva supruga Dušica je 1963, dve godine pre upokojenja, pristala da se kuća otvori za čitalačku publiku, ali pod uslovom da tu, onako kako je to darodavac želeo, ne bude unet radio-aparat (Mirković nije voleo modernu tehniku. Smatrao je da radio-aparat pruža samo trenutno i lagodno zadovoljstvo, dok se prava umetnost može doživeti isključivo na koncertima klasične muzike). Kragujevačka biblioteka se, zalaganjem tadašnje upravnice Milice Ljubisavljević Urošević, krajem 1963. godine uselila u Mirkovićeve kuću, ali je 1970. odatle iseljena. Te godine, odlukom gradske vlasti, u Mirkovićevu kuću je, umesto radio-aparata, useljena prva kragujevačka radio-stanica koja odatle emituje program na talasu 312. O ovom presedanu, Milan Nikolić, tadašnji dopisnik „Večernjih novosti” iz Kragujevca, 19. januara 1971. godine piše članak pod naslovom „Zadužbinu nosi talas 312”. Ovaj kao ni drugi novinski napisi nisu mogli ništa promeniti, pa se biblioteka vraća u Mirkovićevu kuću tek posle pet godina, pošto je Radio „Kragujevac” dobio drugi prostor.
– „Duhovna palanka” u prenesenom značenju ima pre psihološku nego geografsku odrednicu. Ona nikada nije opraštala drugačije, bolje, uspešnije. Zato su se ponekad zadužbinari zaboravljali, ostavštine prisvajale ili zatravljene propadale. Mirkovićeva zadužbina se od 1975. godine, iako tada nije bila doneta nikakva zvanična odluka, koristi onako kako je to darodavac želeo. To, međutim, samo govori koliko je vremena i hoda po mukama potrebno da bi uzorni ljudi ovde bili uvaženi, makar i posthumno – kaže Gordana Vučković, rukovodilac Zavičajnog odeljenja Narodne biblioteke „Vuk Karadžić”, u kojoj je otvorena izložba posvećena Jovanu Đ. Mirkoviću.
Jovan Đ. Mirković je rođen 1871. godine u Beogradu, a Komunalnu školu na nemačkom jeziku i klasičnu gimnaziju na mađarskom jeziku završio je u Pančevu. Simonovu Trgovačku školu u Berlinu pohađao je od 1889. do 1891, a od 1895. do 1898. godine studirao je na Konzervatorijumu u Pragu, na kome je diplomirao„s položenim ispitima iz sviju predmeta”.
O školovanju i mukama kroz koje je prolazio kao dečak i mladić, Mirković 1939. godine piše: „Moram ovom prilikom da budem neskroman pa da pomenem da sam u svojoj 7. god. ostao bez majke, a u 8. god. bez oca... Kad mi je ujak umro, bio sam neko vreme dijurinista, a kada sam svršio trgovačku školu (prosto i duplo knjigovodstvo, korespondenciju, trg. računovodstvo, menično pravo i trg. administraciju) bio sam 4 godine knjigovođa. Još od prvog razreda gimnazije živeo sam od kondicija, a kada sam bio knjigovođa, imao sam i svoju privatnu školu. Tako sam uštedeo jednu sumu s kojom sam otišao u Prag i tu sam u najvećoj bedi (rđava voda-tifus) svršio konzervatorijum. U Berlinu sam za vreme velikih školskih odmora učio nemački jezik i književnost.”
Ovo je samo kroki životnog putešestvija Jovana Đ. Mirkovića kome je Narodna biblioteka „Vuk Karadžić”, pod rukovodstvom direktora Mirka Demića, osim izložbe, posvetila i knjigu, objavljenu u okviru projekta „Ljudi koji su menjali Srbiju”, podržanog od Ministarstva kulture i informisanja. Autorka Gordana Vučković napominje da je u prikupljanju arhivske građe i obradi podataka o ovom muzičkom pedagogu, kompozitoru, horovođi, bibliofilu, profesoru nemačkog i mađarskog jezika, kosmopoliti, prosvetitelju, učestvovao veliki broj kragujevačkih kulturnih delatnika.
– Profesor Mirković je karijeru mogao napraviti u Beogradu, ali je odabrao skroman život i mukotrpan rad u unutrašnjosti Srbije. Prvo se obreo u Aleksincu, gde je utemeljio rad biblioteke, a u Kragujevcu je proveo 33 godine omeđene ratovima, predajući gotovo dve decenije notno pevanje i nemački jezik u gimnaziji. U prosvetno-kulturnu istoriju grada Mirković se upisao tako što je za vreme Prvog svetskog rata obnovio rad Kragujevačke gimnazije, dok je 11. aprila 1941. godine spasio fond Javne biblioteke od uništenja. Naša izložba i knjiga predstavljaju skroman izraz zahvalnosti Jovanu Đ. Mirkoviću, a budućim generacijama ostavljamo u amanet da neguju kulturu sećanja na ljude koji su svojim delima menjali Srbiju – poručuje naša sagovornica.
Ulica – današnji najveći neprijatelj

„Ja samo knjizi, pozorištu, operi i koncertima, javnim bibliotekama, izložbama, galerijama slika i muzejima imam da zahvalim za sve svoje znanje i umenje (stipendije ili ma kakve pomoći nikada ni od koga nisam primao, pa ni odsustva nikad nisam mogao da dobijem, ali sam zato veliki školski odmor provodio uvek u velikim gradovima), pa zato želim da i celo naše društvo od knjiga, galerija slika, muzeja i koncerata ima koristi, pa i zabave i da se spase našeg današnjeg najvećeg neprijatelja ulice.” Tako je, pre skoro jednog veka, govorio profesor Jovan Đ. Mirković.

Oprez zbog magle u saobraćaju
Javno preduzeće „Putevi Srbije” apelovalo je na sve učesnike u saobraćaju da zbog magle i smanjene vidljivosti na gotovo svim putnim pravcima u Srbiji budu posebno oprezni.
Kako se navodi u saopštenju „Puteva”, zbog magle na auto-putu „Miloš Veliki”, na deonici Lajkovac-Ljig, vidljivost je smanjena na manje od 50 metara, dok je na deonici autoputa E-75 Velika Plana - Bubanj potok - most Gazela zbog guste magle vidljivost smanjena na 30 do 50 metara.
Na deonici Obilaznice oko Beograda kod Bubanj potoka (auto-pijaca) vidljivost je smanjena na pet do 10 metara.
JP „Putevi Srbije” apeluje na vozače da bez preke potrebe ne kreću na put, a ukoliko krenu, da poštuju ograničenja brzine i istu prilagode uslovima na putu, kao i da obavezno imaju zimsku opremu i lance u brdovitim i planinskim terenima, kaže se u saopštenju, prenosi Tanjug.

Inspektori oduzmu konje pa ne znaju šta će s njima
Posle udomljavanja osam zanemarenih konja prošlog petka, osoblje Azila za konje „Staro brdo” u Lapovu juče je pronašlo staratelje za još tri životinje koje je krajem prethodne godine zaplenila veterinarska inspekcija. Preostalih osam konja, koji su posle najveće dosadašnje akcije spasavanja iz švercerskih kandži završili u jedinom azilu takve vrste u regionu, nalazi se, kažu, u težem stanju pa će još neko vreme ostati u Lapovu na lečenju i oporavku.
Najteže će biti rehabilitovan konj od otprilike devet godina koji je, kako zaključuje Violeta Jović, volonterka azila, u svom veku od čoveka jedino trpeo zlo. On bukvalno ujeda i ne dozvoljava nikome da mu priđe jer je u lošem psihičkom stanju zbog zlostavljanja. Predstavnici azila koji su, na poziv veterinarske inspekcije, ove životinje otkupili po povlašćenim cenama ističu da će se o njima brinuti sve dok ih ne uhrane, ne izleče i nađu staratelje, ali i dodaju da time problem neće biti rešen jer za pet godina postojanja azila nisu dobili nikakvu pomoć države i ne postoji pravna regulativa brige o oduzetim konjima.
Jovićeva naglašava da veterinarska inspekcija dobro radi svoj posao kada preseče put krijumčarima i zapleni konje, ali da se onda nađu u velikom problemu jer ne znaju kuda bi posle s njima jer to nije zakonski regulisano.
– Zakon o dobrobiti životinja predviđa da veterinarski inspektor može da oduzme konja koji, kao ovi koje smo mi otkupili, nema nikakvu dokumentaciju, ili se sumnja da je zlostavljan, ali ne postoji pravilnik kojim se dalje reguliše njihovo zbrinjavanje, kao što postoji, na primer, u slučaju oduzimanja pasa i mačaka. Za njih je donet pravilnik koji onda potanko sve reguliše, a za konje ne. Smatram da bi država hitno trebalo da se pozabavi problemom zlostavljanih konja i magaraca i to pravilnikom uredi jer je inspekcija u problemu. Kao i sada, veterinarski inspektori tražili su našu pomoć i pre tri godine kada su oduzeli zlostavljano ždrebe od vlasnika iz Jagodine. Iako smo tada s lokalnom samoupravom potpisali ugovor da nam šalju 15.000 dinara mesečno za troškove i brigu o tom ždrebetu dok je kod nas. U međuvremenu smo ga odgajili u lepog konja koga smo udomili, a od opštine Jagodina nismo dobili ni jedan obećani dinar – ističe Jovićeva i dodaje da su u poslednjih godinu i po dana konačno ostvarili saradnju s opštinom Lapovo, u kojoj se nalaze, dok su se prethodne tri i po godine sami snalazili.
Azil koji je, računajući poslednjih 19 atova, od 2015. godine uspeo da spasi i oporavi oko 60 zanemarenih konja i magaraca funkcioniše kao udruženje građana. Predstavnici „Starog brda” ističu da država mora što pre da reguliše problem zbrinjavanja zlostavljanih i oduzetih konja jer oni nemaju kapacitete da sami zbrinu sve zanemarene atove u Srbiji, kojih ima poprilično. Podsetimo, azil „Staro brdo” u Lapovu u petak je obavio najveći dosadašnji prihvat 19 atova, od 25 koliko ih je zaplenila republička inspekcija. Pet životinja, nažalost, nije preživelo posledice lošeg tretmana koji su im pružili krijumčari. Pretpostavlja se da je namera švercera bila da ih dopremi do neke od ilegalnih klanica u našoj zemlji, ili stočne pijace u Rumi i okolini, a prve analize govore da su deo šverca na putu koji vodi preko Makedonije i Kosova i Metohije ka severu Srbije.
Bez odgovora o zbrinjavanju životinja
I dok se čeka da država reši problem nepostojanja sistemskog rešenja za oduzete i zlostavljane konje i magarce, ministar poljoprivrede Branislav Nedimović nije juče odgovarao na naše pozive i pitanje da li bi moglo da se pomogne Azilu za konje „Staro brdo”, jedinom koji pokušava da zbrine nesrećne životinje. Takođe nije stigao ni njegov komentar na pitanje, upućeno SMS-om, kakve informacije poseduje o švercu atova preko naše zemlje.

Novi nišani omogućili noćno gađanje sa BVP M-80A (FOTO)
Ministar odbrane Aleksandar Vulin i načelnik Generalštaba Vojske Srbije general Milan Mojsilović prisustvovali su, u Centru za ispitivanje naoružanja i vojne opreme „Nikinci”, konstrukcionim ispitivanjima modernizovanog borbenog vozila pešadije BVP M-80A i gađanju u noćnim uslovima, saopštilo je Ministarstvo odbrane.

– Mogli smo da vidimo da vojnik koji je opremljen termovizijom, vojnik koji je opremljen pojačivačem slike, da borbeno vozilo pešadije koje je opremljeno termovizijskim kamerama i novim topovima, jeste borbeno vozilo budućnosti i oprema koju će nositi vojnik budućnosti. Ovo mora da postane deo svakodnevice naših vojnika, ovakvi nišani, oprema, zaštita i borbena vozila, jer samo tako ćemo moći da se nosimo sa svim izazovima 21. veka – naglasio je Vulin.


Vojske se razlikuju, istakao je ministar odbrane, i po tome koja je u stanju da ratuje 24 časa i po svim vremenskim uslovima, a koja to nije u stanju neće moći da odbrani ni svoju zemlju ni svoj suverenitet.

– Mi smo pokazali da smo to već u stanju, dobrim delom iz domaće pameti i domaćih inžinjerskih rešenja, a ono što ne možemo da napravimo kupićemo, ali naš vojnik će imati najsavremeniju i najbolju opremu. Ono što može novcem da se kupi, nije skupo ako će sačuvati život našeg vojnika i ako će sačuvati suverenitet naše Srbije – poručio je Vulin.


Prema rečima pomoćnika ministra za materijalne resurse dr Nenada Miloradovića, prikazano je gađanje u okviru konstruktorskih ispitivanja optoelektronskog nišanskog osmatračkog sistema na prototipu borbenog vozila pešadije BVP M-80AB1.
Takođe, prikazano je i gađanje pripadnika pešadije koji su opremljeni najnovijom generacijom optoelektronskih nišana od kojih je deo uveden u Vojsku Srbije prošle godine, a deo je upravo na opitovanju.


– Zadovoljni smo rezultatima, a naravno i da postoji još stvari koje treba da se dorade. Oni uređaji koji su već uvedeni u naoružanje opravdavaju i zadovoljavaju sve što je potrebno, a i uređaju koji su trenutno na opitovanju, će po svemu sudeći, uspešno završiti opitovanje, nakon čega će se ići na masovnije opremanje pešadijskih jedinica – naglasio je Miloradović.

Direktor „Teleoptik-Žiroskopi“ Milan Nastić istakao je da je prikaz u „Nikincima“ bila prilika da se posmatra modernizovani BVP, a „Tekleoptik-Žiroskopi“ je učestvovao u izradi elektronske sprave kako bi se povećale borbene mogućnosti tog vozila.


– Učestvovali smo i sa našim termalnim nišanima „Igl 60” i „Igl 70”, a gađanja su uspešno izvedena – rekao je Nastić.

Prema rečima zastavnika Davora Janjetovića, komandira Specijalne opitne posade Vojnotehničkog instituta, izvršeno je gađanje iz modernizovanog oklopnog borbenog vozila pešadije sa novom kupolom i nišanskim spravama.


– Nišanska sprava ima termovizijsku kameru koja nam omogućava da u noćnim uslovima uspešno izvedemo gađanja – istakao je zastavnik Janjetović dodavši da je uspešno izvedeno gađanje iz mitraljeza PKT 7,62 mm na daljini od 500 metara.

Među pripadnicima Vojske Srbije koji su izvršili gađanje puškom 5,56 mm bio je i desetar Slađan Banjac iz Druge brigade kopnene vojske.


- Imao sam priliku da izvršim opitno gađanje ciljeva na daljinama od 100, 200 i 300 metara iz automatske puške 5,56 mm koja se pokazala odlično – rekao je desetar Banjac dodavši da je prilikom gađanja koristio optički nišan SOVA 4 i da je uspešno pogodio sve mete.

Njujork tajms prešao prag od pet miliona pretplatnika
NjUJORK - List Njujork Tajms prešao je granicu od pet miliona pretplatnika uglavnom zbog novog povećanja portfolija onlajn pretplatnika, saopštio je danas list.
Tokom 2019. godine grupa je dobila dodatnih milion pretplatnika samo za svoje internet izdanje, što je rekord za Njujork tajms koji je pokrenuo svoju onlajn ponudu sa naplatom 2011. godine.
Dnevnik sada ima 3,4 miliona pretplatnika samo za svoje internet izdanje, gotovo 900.000 za štampano izdanje, a ostatak dolazi od specijalizovanih proizvoda kao što je platforma za kuvanje i ukrštene reči.
Cilj grupe je da dostigne 10 miliona pretplatnika do 2025. godine od čega dva miliona u inostranstvu, javlja AFP a prenosi Beta.
Njujork Tajms je takođe objavio danas da je dostigao cilj od 800 miliona dolara obrta za internet izdanje, godinu dana pre plana. Grupa će objaviti svoje tromesečne i godišnje rezultate 6. februara.

Smena mirovnjaka Vojske Srbije u Libanu
Na aerodromu „Konstantin Veliki” u Nišu izvršena je smena dela kontingenta Vojske Srbije angažovanog u mirovnoj operaciji Ujedinjenih nacija u Libanu, saopšteno je iz VS.
Put Libana ispraćen je vod za zaštitu snaga iz sastava Komande za obuku, koji će u narednih šest meseci, u okviru italijanskog kontingenta, izvršavati zadatke u sektoru „Zapad“ operacije Unifil.

Nakon zaršetka angažovanja u Libanu, u Srbiju su se vratili pripadnici voda za zaštitu snaga iz sastava Komande za obuku, koji su prethodnih šest meseci uspešno realizovali sve zadatake u skladu sa mandatom misije Unifil.
Dočeku i ispraćaju na niškom aerodromu prisustvovali su predstavnci Komande za obuku i Centra za mirovne operacije, članovi porodica i prijatelji naših vojnika.

Nadzirući srpske tenkove i trupe, Amerikanci učili kako da koriste dronove
London - Ubistvo dronom iranskog generala Kasema Sulejmanija bilo je prvi put da je, tokom protekle dve decenije, američka bespilotna letelica iskorišćena za ubistvo višeg vojnog komandanta druge zemlje, na stranom tlu, piše Fajnenšel tajms, uz podsećanje da su prve verzije dronova testirane i tokom ratova na Balkanu, od 1993. godine.
Prema hronologiji koju je objavio londonski list, dronovi su 1991. godine prvi put upotrebljeni kao sredstvo nadzora, tokom prvog zalivskog rata, Tada je Vojska SAD počela redovno da koristi svoje bespilotne letelice „pionir” i „pointer” za nadzor, uključujući patrole duž saudijsko-kuvajtske granice.
„CIA je 1993. godine kupila pet bespilotnih letelica „gnat”, koje je testirala tokom ratova na Balkanu, u operacijama nadgledanja kretanja srpskih tenkova i trupa. „Gnat” je bio rani prototip kasnijih dronova „predator”, piše FT.
Evolucija Predatora znatno je napredovala 2001. godine, kada je američka vojska uspela da dronove opremi raketama. Upotreba naoružane bespilotne letelice prvi put je testirana tokom neuspešnog pokušaja CIA da ubije vrhovnog komandanta talibana Mulu Muhameda Omara, u oktobru 2001. godine. Sa drona je gađano prerano i, umesto mete napada, pogođen je prazan kamion.
Kako navodi Fajnenšel tajms, prva efikasna upotreba bespilotne letelice bila je 2002. godine, kada je Predatorom napadnuta grupa muškaraca u Avganistanu, a smatralo se da je među njima Osama bin Laden, u to vreme najtraženiji svetski terorista. Dron je pogodio metu, ali među žrtvama nije bilo Bin Ladena. Ukupno, tokom administracije Džordža buša mlađeg, od 2000. do 2008. godine, izvedeno je 57 napada bespilotnim letelicama.
Od 2008. do 2016. godine, tokom dva mandata predsednika Baraka Obame, u 563 napada u Pakistanu, Somaliji i Jemenu ubijeno je između 384 i 807 civila, izračunao je i saopštio Biro za istraživačko novinarstvo. To je u poredenju sa 57 štrajkova tokom prethodne Bushove administracije.
Pod vlašću predsednika Donalda Trampa, 2017. godine samo u Jemenu je izvedeno između 114 i 124 napada dronovima, otprilike triput više nego u prethodnoj godini, prenosi londonski list. Istovremeno, SAD su povećale broj napada dronovima i u Somaliji.

Albanci napuštaju Kosovo, godišnje odlazi oko 30.000 ljudi
PRIŠTINA - Kosovo je tokom 2018. napustilo skoro 30.000 građana, što je tri puta više nego 2017. godine, a glavni razlozi zbog kojih odlaze u inostranstvo su povezivanje sa članovima porodice, traženje posla i studiranje, pokazuju podaci Kosovske agencije za statistiku. Po tim podacima, sa Kosova je tokom 2018. godine, legalnim i ilegalnim tokovima emigriralo 28.164 građana dok je u istom vremenskom periodu na Kosovo došlo oko 7.000 osoba.
U izveštaju Kosovske agencije za statistiku se navodi da je većina tih ljudi otišla sa Kosova legalnim putem dok su glavni razlozi za odlazak u inostranstvo bili povezivanje sa članovima porodice i zaposlenje.
„Legalna migracija nastala je zbog spajanja porodica, brakova, pronalaska posla, stalnog preseljenja (uglavnom u susedne zemlje), dugoročnih studija, zapošljavanja i tako dalje. Takođe, tokom 2018. godine jedan broj migranata je zatražio azil u zemlje EU, uključujući zemlje Evropske asocijacije za slobodnu trgovinu - EFTA”, navodi se u izveštaju, prenosi Beta.
Dodaje se da je značajan broj građana Kosova otišao u Sjedinjene Američke Države, Kanadu i Tursku.
Izveštaj je pokazao da je tokom 2018. skoro 9.000 stanovnika Kosova promenilo prebivalište na toj teritoriji.
„Procenjuje se da je tokom 2018. značajan broj rezidentnog stanovništva na Kosovu iz različitih razloga promenio svoje prebivalište (opštinu) uglavnom iz seoskog u urbano i prigradsko naselje. Broj lica koja su promenila prebivalište iz jedne opštine u drugu na Kosovu, procenjuje se na 8.967 stanovnika”, navodi se u izveštaju.
Dodaje se da su tokom 2018. iz drugih država na Kosovo došle 6.762 osobe, uglavnom povratnici, azilanti i oni koji imaju dozvolu boravka.

Vojno vazduhoplovstvo među vodećim u regionu
Ministar odbrane Aleksandar Vulin i načelnik Generalštaba Vojske Srbije general Milan Mojsilović prisustvovali su, u zgradi Komande vazduhoplovstva u Zemunu, analizi sposobnosti Ratnog vazduhoplovstva i protivvazduhoplovne odbrane za 2019. godinu, kojom je rukovodio komandant Ratnog vazduhoplovstva i PVO general-major Duško Žarković.
Zaključeno je da je 2019. godina za srpsko ratno vazduhoplovstvo po mnogo čemu bila značajna i uspešna i da je srpsko ratno vazduhoplovstvo danas jedno od najsnažnijih u regionu, zahvaljujući opremanju avionima „mig 29” i novim helikopterima, nabavljenim posle 25 godina, saopšteno je iz Ministarstva odbrane.


(Foto Ministarstvo odbrane)


U 2019. godini nabavljena su četiri borbena helikoptera Mi-35M, tri borbeno-transportna helikoptera Mi-17V5, pet višenamenskih helikoptera H-145M, a u okviru vojno-tehničke pomoći Belorusije preuzeto je vlasništvo nad četiri aviona „mig 29”.
Takođe, u prethodnoj godini izvršen je prijem 14 aviona tipa „lasta-V54”, modernizovano je 10 aviona tipa „orao”, a s modernizacijom će se nastaviti i u 2020. godini. Analiza stanja, operativnih i funkcionalnih sposobnosti pokazala je da je Ratno vazduhoplovstvo i PVO u 2019. godini uspešno realizovalo sve zadatke, započelo značajan proces modernizacije i postiglo vidljiva unapređenja.

Čist vazduh u Smederevu skupa investicija
Smederevo – U Smederevu zagađenje vazduha ne jenjava, ali je osim alarmantnih podataka o visokim vrednostima otrovnih čestica, ovih dana stigla i vest da je ponovo počela da radi merna stanica u Radincu, koja nije bila u funkciji od 2012. godine. Ovdašnji Pokret „Tvrđava”, koji se bavi ekološkim temama, objavio je informaciju da je Agencija za zaštitu životne sredine pustila stanicu u rad nakon insistiranja njihovog predstavnika na nedavno održanom sastanku. Dobra vest ja ta što će stanica meriti nivo opasnih PM čestica, kao i teških metala u vazduhu u neposrednom okruženju železare, koja je pored kotlarnica na mazut i gustog saobraćaja najveći zagađivač u gradu, a punih sedam godina javnost nije imala nikakve podatke o kvalitetu vazduha oko te fabrike. Nije međutim dobro to što za razliku od stanice u centru grada ovde neće postojati satno očitavanje podataka, već na dve nedelje, a merenja se neće naći ni na automatskom monitoringu kvaliteta vazduha Agencije za zaštitu životne sredine, jer iz te institucije, kako tvrde u „Tvrđavi”, kažu da za onlajn očitavanje nema tehničkih mogućnosti.
– Prve rezultate merenja u Radincu očekujemo oko 25. januara. Znamo da će biti katastrofalni, samo je pitanje koliko – kaže Nikola Krstić iz Pokreta „Tvrđava”.
Još jedna merna stanica, i to u selu Ralja, s druge strane železare, takođe nije u funkciji sedam godina, a i nema naznaka da će uopšte proraditi. Reč je o stanici još iz vremena američkog „Ju-Es stila” i nju, prema rečima Krstića, ne kontroliše Agencija za zaštitu životne sredine već najverovatnije kineski HBIS, pa niko i ne zna da li ona uopšte radi, dok Kinezi ignorišu pitanja „Politike” o temi kvaliteta vazduha.
Meštani sela u okolini železare su očajni, jer žive prekriveni crvenom prašinom dok im se iznad glava neprestano vije dim iz visokih peći. Pojma nemaju šta udišu i koje su vrednosti opasnih čestica, ali sa sigurnošću znaju da sve više ljudi ovde oboleva i umire od bolesti pluća, a posebno strahuju za decu.
Zašto je Agenciji za zaštitu životne sredine trebalo sedam godina da pokrene merenja u ovom delu Smedereva, a to je učinila sada, nekoliko dana nakon sastanka sa predstavnikom Pokreta „Tvrđava”. Teško da je reč o uslišavanju zahteva lokalnog udruženja.
– Nameće se odgovor da su reagovali zbog predstojećih izbora, jer nikome u izbornoj godini nisu potrebni takvi problemi. Tome u prilog govori da su nam i u decembru 2018. obećali da će do juna prošle godine proraditi ta stanica, što se nije desilo. Umesto toga, valjda za utehu, postavili su stanicu na Carini koja na sajtu Agencije očitava samo vrednost SO2 sa kojim nemamo problem u Smederevu – objašnjava Nikola Krstić.
Merna stanica u naselju Carina inače meri i vrednosti opasnih PM čestica, ali ih ne očitava onlajn, a kako agencija nije u obavezi nikome da dostavlja te podatke, osim ako ih neko zvanično ne zahteva, meštani Carine su uskraćeni za informacije o tome kakav vazduh udišu. Ali sudeći prema podacima koje je „Tvrđava” tražila, u tom delu Smedereva tačno 102 dana u prošloj godini zabeleženo je prekoračenje graničnih vrednosti čestica PM 10 i PM 2,5. Najgore je bilo 30. januara 2019. kada je vrednost suspendovanih čestica PM 10 dostigla 228,74 mikrograma po metru kubnom, a dozvoljeno je 50. Povišene vrednosti mahom su izmerene u vreme grejne sezone kada su u ovom delu grada aktivna individualna ložišta.
– Nije dobro što ovi podaci nisu stalno dostupni javnosti. Nama su tada u agenciji rekli da samo nove stanice, poput one u centru grada, mogu očitavati podatke onlajn iz sata u sat, a one koštaju oko 15 hiljada evra, što je očito nadležnima skupo – kaže Krstić.
Čist vazduh očito je skupa i nepotrebna investicija za gradske čelnike Smedereva koji o tome ćute i ništa ozbiljno ne preduzimaju. Da za njih ovo nije goruća tema, iako je ovaj grad među najzagađenijima u Evropi, potvrđuje i to što mesecima odbijaju predloge opozicije da u dnevni red lokalnog parlamenta uvrste tu temu. Na drugoj strani, građanske inicijative poput „Crvenih bedževa” (nose ih na reveru kao izvesnu vrstu alarma), akcije „Da Smederevo prodiše” i „PVO protivvazdušna odbrana”, mogu delovati samo na svest građana. Sva rešenja su u rukama nadležnih lokalnih i državnih institucija.
I dok meštani sela u okolini železare sa strepnjom čekaju zvanične rezultate dvonedeljnog merenja kvaliteta vazduha, oni iz centra grada pouzdano znaju da svakodnevno udišu veoma zagađen vazduh. U nedelju, 12. januara, vrednost PM 10 čestica dostigla je skoro 404 mikrograma po metru kubnom, što je osam puta više od dozvoljenog, a u poslednjoj sedmici kvalitet vazduha nijedan dan nije bio u granicama dopuštenih vrednosti. Apsolutni rekord zabeležen je 17. decembra prošle godine kada su suspendovane čestice PM 10 u centru grada dostigle vrednost od čak 1.067 mikrograma, što je čak 22 puta više od dozvoljenog.

Dom zdravlja Pančevo dobio sanitet s inkubatorom
Pančevo – Novorođene bebe kojima je neophodan hitan transport na Institut za neonatologiju, od sada će biti prevožene novim specijalnim sanitetskim vozilom. Dom zdravlja Pančevo jedan je od retkih u Srbiji koji je, zahvaljujući projektu „Zajedici zajedno” NIS Rafinerije nafte Pančevo, dobio sanitet s transportnim inkubatorom kojim će prevremeno rođene bebe i one s drugim smetnjama, vitalno ugrožene, biti prevezene na odgovarajući način, bezbedno i u najkraćem roku. Sanitetsko vozilo s inkubatorom prilagođenom transportu, vredno šest miliona dinara, postalo je deo voznog parka Službe hitne medicinske pomoći.
„Ovo specijalizovano vozilo je izuzetno značajno za grad, ali i čitav juži Banat, jer se brojni porođaji obave upravo u Opštoj bolnici Pančevo, a određenom broju beba je odmah po rođenju potrebna hitna medicinska nega i da bezbedno stignu na Institut za neonatologiju. Sada imamo najbolje uslove za to – novo vozilo, transportni inkubator, koje omogućava da za najviše četrdesetak minuta beba stigne na odredište”, izjavio je dr Stojan Višekruna, direktor pančevačkog Doma zdravlja.
Hitna pomoć u Pančevu u poslednje dve godine proširila je svoj vozni park sa četiri nova sanitetska vozila, a i novo će se koristiti za prevoz drugih pacijenata, koji će prvi put biti obezbeđeni i vazdušnim jastucima, što će, kažu ovde, doprineti većoj sigurnosti prilikom hitnih transporta.

Mini-hidroelektrane ugrozile Vlasinu
Vlasotince – Svi pokušaji da se spreči gradnja MHE na reci Vlasini, njenim pritokama, ali i drugim rekama u vlasotinačkom kraju, ostali su bezuspešni – kaže Miroslav Krainčanić, dugogodišnji predsednik Eko-baze „Jug” i dobitnik međunarodnog priznanja Gran pri za zaštitu Vlasinskog jezera.
Krainčanić ističe da je o ugrožavanju reke Vlasine otpadnim vodama od Babušnice i Crne Trave uzvodno do Vlasotinca, uključujući i nezakonitu eksploataciju šljunka u njenom koritu, ali i izgradnju kamenoloma na Dubroviškoj reci, kao i brojnih MHE na području Crne Trave, i o drugim aktivnostima vezanih za zaštitu reke Vlasine i obezbeđenju zdrave vode za piće, slao apele lokalnim medijima i nadležnim organizacijama, ali se sve završavalo – totalnim ignorisanjem.
– Upozorio sam i na konkretne primere ispuštanja opasnih materija u Vlasinu i njene pritoke. Jednom se dogodilo da je reka Vlasina bila toliko zagađena da se u vodovodu, koji je koristi za snabdevanje grada vodom, uočili da je na filterima za prečišćavanje bio najblaže rečeno haos. Na zaštiti reke Vlasine, ali i svih reka u Srbiji, nedavno smo u Paraćinu formirali krovnu organizaciju „Samokov” u nadi da će uskoro biti preispitano pokretanje svih dozvola, ali i davanje saglasnosti za gradnju novih – kaže Krajinčanić.
Ovaj prosvetni radnik koji je dugo bio na čelu Eko-baze „Jug”, koja sada deluje u okviru organizacije „Samokov”, kaže da će nastaviti da se bori na očuvanju životne sredine i zaštitu reka, ali u tome može da uspe jedino ako svi kojima je stalo do zaštite životne okoline i naših reka, dignu svoj glas.
Proteklih dana posebno su uznemireni meštani sela Dadinca, koje pripada opštini Vlasotince, zbog najave gradnje još jedne MHE na Kozaračkoj reci, koju mnogi zovu Rupska, po mestu gde izvire i koja protiče pored sela Dadinca. Iz tog naselja u kome je najveći broj staračkih domaćinstava, najavljuju da će organizovati seriju protesta i da će istovremeno uputiti otvorena pisma najvišim državnim organima kako bi se sprečila svojevrsna „hajdučija” od koje koristi ima mala grupa povlašćenih, bahatih pojedinaca koji ne prezaju od uništavanja reka i izvora vode za piće. U takvoj situaciji ionako osiromašena planinska sela, poput Dadinca, dovedena su u bezizlaznu situaciju!
Gasovita planeta dobila ime po reci
Povodom sto godina od osnivanja Međunarodne astronomske unije (MAU) organizovan je konkurs pod nazivom „Imenuj egzosvetove”. Kako je „Politika” već pisala, učestvovalo je 780.000 ljudi iz svih krajeva sveta, a Srbija je imala zadatak da predloži i izglasa novo ime za zvezdu WASP-60 i njenu planetu WASP-60b. Tako je jedna zvezda dobila ime Morava. Ona je žuta, slična Suncu, a njen pratilac, gasovita planeta nazvana je po reci Vlasini.
    </div>
    <div id="politika">
Da li je niži izborni prag prihvatljiv za EU
Zaintrigiran sam ovom pričom o snižavanju izbornog praga u Srbiji s pet odsto, utvrđenih 1992. godine, kaže evroparlamentarac Vladimir Bilčik, odgovarajući na pitanja novinara „Politike” šta misli o najavi smanjenja cenzusa na tri odsto, u kontekstu dosadašnjeg međustranačkog dijaloga u Srbiji i da li se može očekivati neki stav Evropskog parlament u vezi sa ovim pitanjem. Poput Bilčika, izvestioca Evropskog parlamenta za Srbiju i člana delegacije EP u međustranačkom dijalogu koji je započet pre tri meseca u Narodnoj skupštini, zaintrigirani su i mnogi u Srbiji, posebno otkako je od predsednika Srbije Aleksandra Vučića u nedelju uveče stigla potvrda da se razmatra promena izbornih zakona u ovom delu, kako je naš list i najavio.
Očigledno je da je o ovoj ideji znao veoma uzan krug ljudi, jer već tri dana ne jenjava bura na političkoj sceni, kako zbog onih koji su neprijatno zatečeni ovim potezom Aleksandra Vučića, tako i zbog političkih organizacija koje su obradovane većom šansom da pređu cenzus na predstojećim izborima.
Vučić, međutim, nije zadovoljan ocenama da bi Evropski parlament mogao da bude protiv ove mere koja, kako ističe predsednik Srbije i lider naprednjaka, može da našteti samo najjačoj, to jest njegovoj Srpskoj naprednoj stranci. „Evropska unija ne može biti protiv smanjenja izbornog cenzusa, niti se može pozivati na to da se izborni zakoni ne menjaju u izbornoj godini, niti se time ugrožavaju prava opozicije. Promenili smo zakon o finansiranju političkih aktivnosti, uvažene su njihove preporuke, uveden rok od pet dana, promenili Zakon o Agenciji za borbu protiv korupcije, i Zakon o javnim preduzećima kako neki direktor ne bi koristio resurse preduzeća za sopstvenu promociju. Ta tri smo mogli, a jedan koji sasvim sigurno ide na štetu vlasti, što su rekli i Đorđe Vukadinović i Bojan Klačar, ne može”, naglasio je preksinoć u emisiji televizije Pink.
Šta o smanjenju cenzusa misli evropska poslanica iz redova socijaldemokrata Tanja Fajon, budući da je Vučić rekao da samo od nje očekuje kritiku, juče nismo dobili odgovor na naše postavljeno pitanje. Ali, sudeći po odgovoru Vladimira Bilčika, koji je iz grupacije narodnjačkih partija u EP, moguće je da se pojave još neki kritičari. Navodeći da se, zakonski, cenzus može smanjiti, Bilčik dodaje: „Međutim, o tom pitanju se nikada nije raspravljalo u kontekstu našeg posredničkog rada od strane bilo koje političke snage u Srbiji, za razliku od raznih drugih promena koje je većina političkih stranaka usvojila konsenzusom, i na kojima srpski parlament radi i usvaja od decembra. Podvukao bih zato da svaka nova politička inicijativa koja menja izborna pravila pred izbore otvara pitanje pravičnosti izbornog procesa. Stoga ćemo vrlo pažljivo posmatrati sve sledeće konkretne političke i zakonodavne inicijative u ovoj oblasti”.
U prilog smanjenju cenzusa sa pet na tri odsto, predsednik Srbije je izneo i da će to vratiti život u parlament, a da će ga biti manje na ulicama, da se time vraća normalnost u Srbiju, i da će parlament reprezentovati javno mnjenje. I tu su ga dočekale kritike iz dela opozicije koji je najavio bojkot izbora. Potpredsednik Narodne stranke Nikola Jovanović izjavio je juče da je Vučićev cilj da „pravu opoziciju zameni lažnom”, pošto je shvatio da ne može da razbije blok „istinskih opozicionih snaga” koje će bojkotovati predstojeće „neregularne izbore”.
Međutim, i narodni poslanik i predsednik SO Topola Dragan Jovanović, koji ne spada u „bojkotaše”, rekao je da neće glasati za smanjenje cenzusa jer će tom izmenom od skupštine biti napravljena „buvlja pijaca”. Umesto toga, kako je rekao za „Glas Šumadije”, podneće amandmane da se cenzus za koalicije poveća na sedam odsto, i da se bar polovina od 250 narodnih poslanika bira „pod imenom i prezimenom”. Romska partija Srđana Šajna, pak, ima drugačije stanovište. U saopštenju ove partije nacionalne manjine navodi se, između ostalog, da smanjenje cenzusa „neće dovesti do bitnijeg povećanja broja političkih stranaka koje učestvuju u radu Skupštine Srbije, ali će u velikoj meri da doprinese većoj samostalnosti poslanika što je na duži rok garant razvoja demokratije”. Prema Šajnovim rečima, Romska partija smatra da uporedo sa tim merama, treba smanjiti i broj potrebnih izjava podrške biračima za kandidovanje izbornih lista nacionalnih manjina.
Fajon: Podrška demokratskoj i proevropskoj Srbiji
Odgovarajući na kritike koje joj je uputio predsednik Srbije Aleksandar Vučić, Tanja Fajon je na „Tviteru” odgovorila da „neki pogrešno misle da je napad najbolja odbrana”. Fajonova je, zapravo, time odgovorila na tvit politikologa Bobana Stojanovića da Vučić direktno proziva nju i Milana Antonijevića iz Fondacije za otvoreno društvo da su hteli da utiču na datum izbora. Dodala je: „To nije moj stil. Ovo nije bila džentlmenska reakcija. Tim Evropskog parlamenta neće biti podeljen u našoj podršci demokratskoj i proevropskoj Srbiji ovakvim neprovociranim napadima”.Antrfile
Petrič: Pozitivan signal i znak demokratije
I austrijski ekspert za zapadni Balkan Volfgang Petrič predlog za smanjenje cenzusa na izborima u Srbiji vidi kao pozitivan signal i znak da se želi dalje unaprediti demokratija u Srbiji. „Niži cenzus načelno nije dobar kada postoji mnogo partija, jer bi se time dobilo previše stranaka u parlamentu. Međutim, niži cenzus omogućava ujedno da stanje u parlamentu oslikava što više volju birača”, rekao je Petrič za Tanjug.

Vučić: Vlasti Crne Gore moraju voditi dijalog sa SPC
Predsednik Srbije Aleksandar Vučić izjavio je danas da vlasti Crne Gore moraju voditi dijalog u vezi sa spornim Zakonom o slobodi veroispovesti sa Srpskom pravoslavnom crkvom čiji je deo Mitropolija crnogorsko-primorska.
On je posle otvaranja novog pogona fabrike „Mei Ta” u Obrenovcu rekao da je dijalog „uvek lekovit” i dodao da je Srbija spremna da pomogne „po svim pitanjima” u vezi sa situacijom u Crnoj Gori.
„Mi se ne mešamo, ali imam samo jedan strah. Želim da obratite pažnju na jednu stvar, crnogorske vlasti spominju dijalog sa Mitropolijom crnogorskom-primorskom. Oni moraju da razgovaraju sa SPC. Mitropolija crnogorsko-primorska je deo Srpske pravoslavne crkve sa sedištem u Beogradu. Molim SPC da obrati pažnju na to da neko sutra ne bi rekao da naši manastiri pripadaju mitropoliji ili eparhiji”, kazao je predsednik Srbije.
Vučić je rekao da je sličan zahtev Beograd izneo i u razgovorima sa Prištinom „kako Albanci ne bi sutra izmišljali neku kosovsku pravoslavnu crkvu, mitropoliju ili eparhiju kosovsku”, prenosi Beta.
Potpredsednik Vlade Crne Gore Zoran Pažin izjavio je ranije da je vlada spremna da bez odlaganja započne dijalog o primeni Zakona o slobodi veroispovesti sa „svim verskim zajednicama” kao i da je spremna da sa Mitropolijom crnogorsko-primorskom razgovara i o uslovima pod kojima bi mogao biti zaključen temeljni ugovor, „čim sama Mitropolija iskaže spremnost za ovom vrstom dijaloga”.  
Svi su bili u neverici, a danas ovde radi 3.000 ljudi
Predsednik Srbije Aleksandar Vučić danas je, tokom posete kineskoj fabrici Mei Ta u Obrenovcu, podsetio da su ljudi, pre pet godina, kada se počinjalo sa tom investciijom, bili u neverici, a danas u toj fabrici radi 3.000 ljude.
„Napadali su me novinari jedne tv kuće da u ugovoru piše da će biti 700 radnika, a da sam ja rekao 1.500. A danas ih je ne 1.500 već 3.000 radnika. Danas je 3.046 radnika u delu gde 50 godina nije bilo nijedne fabrike”, podvukao je Vučić.
On je podsetio da se mnogo čekalo na autoput kroz Obrenovac, da su selima ljudima čekali na kanalizaciju, a da je više od 250 miliona evra uloženo u obnovu te opštine posle poplava iz 2014. godine.
„Da sutra ne budem ništa, ko god da uđe u ovu fabriku – znaće da smo je mi izgradili, sa kineskom braćom”, rekao je Vučić.
On je zahvalio i kineskom predsedniku Si Đinpingu na odnosu prema Srbiji i poručio kineskim partnerima da ćemo Sija dočekati onako kako ga nijedna zemlja na svetu nije dočekala.
Posebno je, kaže, srećan što u fabrici Mei Ta rade i ljudi iz Lazarevca, Uba, Lajkovca, Valjeva, sa Čukarice i drugih mesta, a ne samo iz Obrenovca, jer su prepoznali priliku.
„Nama su potrebni dobri, vredni radnici, koji su prošli obuke koje se ovde ogranizuju, a oni će biti i najplaćeniji u budućnosti. Samo rad donosi rezultate, a ko misli da će s neba nešto da padne i da je država ćup iz kog može da se vadi – to ne postoji”, rekao je Vučić.
Kaže da je predsednik Mei Ta grupe Ben Čen ranije našalio kako će napraviti fabriku u Srbiji ako Vučić pobedi na izborima i izrazio uverenje da će Mei Ta napraviti još jednu fabriku.
„Našalite se još jednom da ćete napravite još jednu fabrku”, poručio je Vučić u šali, javlja Tanjug.
Kaže da je u Švajcarskoj ne zarađuju najviše doktori nauka već zanatlije i da će u Srbiji oni biti sve više plaćeni pošto će za njima postojati najveća potreba na tržištu rada.
„Nije važno da li će neko da ima fakultet već šta zna da uradi i šta ima u glavi”, poručio je Vučić.
Podsetio je da Šimon Peres kaže da će imati budućnost zemlje koje se naviknu da njihovi radnici imaju dva sata dnevno da uče, a učenici dva sata dnevno da rade, kao i da zemlje koje to ne shvate neće imati budućnost.
Ovde nije bilo ništa, ni auto-puta, ni fabrike ni bilo čega drugog, to ste vi izgradili, pametnim odnosom i verovali ste da rad donosi rezultate, poručio je Vučić.
„Da sutra ne budem ništa, ko god uđe u ovu fabrku znaće da smo je zajedno sa kinskom braćom izgradili”, dodao je predsednik Srbije.
Istakao je da je Srbija imala gubitak na Železari 10 miliona dolara mesečno, dok su Kinezi kada su preuzeli železaru povećali plate i sačuvali 5.200 radnih mesta.
Takođe, podseća, da je država imala zbog RTB-a Bor minus od 1,2 milijarde evra, dok nije došao kineski Ziđin.
„Želim vam sve najbolje i želim Mei Ti da bude jedna od najuspešnijih naših kompanija i da uložite, pored ovih 150 miliona evra, još više novca”, poručio je Vučić i dodao da je i država dosta uložila u tu fabriku.
Srbija je dala ogroman novac i uložila u vašu budućnost, poručio je Vučić obraćajući se radnicima.
Dodaje da je, takođe, da je u tom delu Beograda nikao čitav jedan mali grad.
Kompanija Mei Ta Evropa se bavi proizvodnjom automobilskih delova, delova motora i opštih industrijskih delova.
Prva fabrika u Bariču kod Obrenovca otvorena je u aprilu 2017. godine, a druga u junu prošle godine.
Mei Ta je ukupno u dve fabrike u Obrenovcu uložila 150 miliona evra, a zapošljava 3.050 ljudi. Postoji potreba za novim zaposlenima i zato konstantno organizuju obuke za nove radnike.
Fabirka ima saradnju sa opštinama Obranovac, Lazarevac, Lajkovav, Valjevo...
Vučić je fabriku posetio u pratnji predsednika Mei Ta grupe Ben Čena, ambasadorke Kine u Srbiji Čen Bo, predsednika opštine Obrenovac Miroslava Čučkovića i ministra prosvete Mladena Šarčevića, gradonačelnika Beograda Zorana Radojičića, zamenika gradonačelnika Gorana Vesića.
 
Nekad o zaostajanju, sad o brzini kojom stižemo Mađarsku
Saglasan sam sa Milojkom Arsićem da će nam trebati vremena da stignemo Mađarsku po standardu, ali podsećam da smo u njegovo vreme, poredeći se sa tom zemljom, govorili o zaostajanju, a sada o sustizanju, kaže predsednik Aleksandar Vučić.
Povodom procena Arsića da će Srbiji trebati 30 godina da sustigne Mađarsku, Vučić kaže da je njegova procena da će nam trebati manje vremena, ali da je suština u tome da se danas svakako govori o tome kolikom brzinom stižemo pojedine evropske zemlje, što govori da Srbija jeste na dobrom putu, te da i oni koji kritikuju, moraju da priznaju da Srbija danas napreduje.
„Arsić, koji je bio savetnik Mirka Cvetkovića, kaže da je Srbiji potrebno 30 godina da stigne Mađarsku. Ja bih rekao manje, ali srećan sam što je stižemo, za razliku od vremena kada je on vladao i kada smo zaostajali i kada se ekonomski jaz produbljivao”, rekao je Vučić na pitanje novinara.
On je istakao da se danas govori kojom ćemo brzinom da stignemo Mađarsku, Slovačku, Češku, neke druge zemlje, što, kaže, govori koliko je Srbija na dobrom putu.
„Ja sam zadovoljan što oni koji nas kritikuju moraju da priznaju da napredujemo i to brže nego neke razvijene zemlje zapada. A, da li možemo brže... Daćemo sve od sebe i zato je važan Program '2025', da ga ispunimo i da budemo posvećeni”, rekao je Vučić, prenosi Tanjug.

Patrijarh: Bezbožnici su digli ruke na svetinje da ih uzmu i potroše
Patrijarh srpski Irinej ocenio je da pravoslavni vernici u Crnoj Gori nikada ranije nisu doživeli ono što im se trenutno događa i pozvao organizatore tih aktivnosti da odustanu od svojih namera jer je to nešto što je osudio čitav hrišćanski i pravoslavni svet, prenosi Beta.
„Bezbožnici su digli ruke na svetinje Gospodnje. Digli su ruke na imovinu svetinja Gospodnjih, da je uzmu i da je potroše kao što su potrošili i ono što su sami nasledili”, rekao je patrijarh.
Kako se navodi u saopštenju, prilikom molitve za početak pravoslavne Nove godine ispred Hrama svetog Save u Beogradu, Irinej je rekao da se tako nešto nije dešavalo, ne samo u srpskoj, nego ni u svetskoj istoriji.
„Ovo zlo koje je prisutno u Crnoj Gori ima i jedno dobro, ako zlo može uopšte da ima dobro - ono je probudilo Crnu Goru”, rekao je patrijarh Irinej.

Neka se Fajon izbori da Srbi postanu nacionalna manjina u Sloveniji
Predsednik Srbije Aleksandar Vučić izjavio je danas, reagujući na zabrinutost evroposlanice Tanje Fajon zbog mogućnosti smanjenja cenzusa u Srbiji pred izbore, da se nada da će se ona kao „istaknuti borac za ljudska prava” izboriti da Srbi u njenoj rodnoj Sloveniji dobiju status nacionalne manjine.
„Ja sam uvek zainteresovan za svaku reč Tanje Fajon. Naročito ako se tiču prava srpskog naroda u Sloveniji. Očekujem da se ona, kao istaknuti borac za ljudska prava, izbori da oni imaju status nacionalne manjine, jer su tamo najveća manjinska grupa”, rekao je Vučić u Obrenovcu, prenosi Beta.
Predsednica odbora za stabilizaciju i pridruživanje Srbije i EU Tanja Fajon izjavila je ranije da je zabrinuta idejom o smanjenju izbornog cenzusa u Srbiji sa pet na tri odsto.
Prema njenim rečima, to se uglavnom ne smatra dobrom praksom i može ozbiljno da potkopa poverenje.
„Kako političke stranke ili glasači mogu da imaju dovoljno vremena da se upoznaju s njima? Teško, radije izaziva zabrinutost zbog poštenosti izbora”, rekla je ona.
    </div>
    <div id="vesti">
U eksploziji u hemijskoj fabrici u Španiji jedna osoba poginula
MADRID - Jedna osoba je poginula u eksploziji u hemijskoj fabrici u Kataloniji, na severoistoku Španije, a jedna se vodi kao nestala, javili su španski mediji pozivajući se na službe spasavanja, prenosi Tanjug.
Ta osoba je poginula kada se srušila zgrada pogođena vazdušnim talasom izazvanim eksplozijom u fabrici u oblasti Taragona, objavili su listovi „Vangardija” i „Pais” na svojim veb sajtovima.
Kabinet premijera Pedra Sančesa saopštio je da je on u u kontaktu s katalonskim vlastima i da je Madrid spreman da pruži neophodnu pomoć.
Rojters javlja da su na licu mesta 20 vatrogasnih vozila, 11 vozila hitne pomoći i helikopter.
Stanovništvo je savetovano da ostane u domovima sa zatvorenim prozorima, iako za sada nema podataka da je vazduh zagađen.
Za sada nije poznat urok eksplozije.

Napad „kaćušama” na iračku vojnu bazu, nema žrtava
BAGDAD - Iračka vojna baza Tadži severno od Bagdada pogođena je sa više raketa, a za sada nema izveštaja o žrtvama, saopštila je iračka vojska.
Kako je preneo Rojters, za sada niko nije preuzeo odgovornost za napad sa nekoliko raketa tipa „kaćuša”.
Britanska agencija podseća da je u nedelju četvoro iračkih vojnika ranjeno u napadu „kaćušama” na vojnu bazu Balad, severno od Bagdada, u kojoj su stacionirani i američki vojnici, prenosi Tanjug.

Izrael procenio da bi Iran mogao imati nuklearnu bombu u roku od dve godine
JERUSALIM - Iran bi mogao postati nuklearna sila u roku od dve godine, procenila je izraelska vojska.
U danas objavljenom izveštaju izraelske vojne obaveštajne službe sugeriše se da se nastavljaju napori Irana da poseduje nuklearno oružje i da će imati dovoljno materijala za nuklearnu bojevu glavu u roku od jedne godine i raketu da je transportuje u roku od dve godine.
Objavljivanje izveštaja je odloženo na nedelju dana nakon ubistva iranskog generala Kasema Solejmanija u udaru američkog drona u Iraku.
Smrt iranskog generala smatra se mogućnošću da se napadnu desetine iranskih vojnih lokacija u susednoj Siriji i nanese šteta konsolidaciji iranskih snaga u toj zemlji, kako smatraju izraelski bezbednosni zvaničnici visokog ranga.
U izveštaju se razmatraju i znaci upozorenja koji se odnose na pretnje na severnoj i južnoj granici Izraela.
To je prvenstveno pretnja libanskog ekstremističkog Hezbolaha na severu.
Veruje se da Hezbolah neće oklevati da napadne čak i ako bi posledica bilo velika eskalacija nasilja u regionu u slučaju da Izrael nastavi da cilja pripadnike te šiitske proiranske organizacije u Siriji.
Druga pretnja je moguća eskalacija nasilja na Zapadnoj obali između ostalog zbog predstojećih palestinskih izbora nakon kojih bi ekstremistički Hamas mogao doći na vlast i na toj palestinskoj teritoriji.
Uprkos tim upozorenjima procena vojne obaveštajne službe je da su izgledi da ove godine izbije rat dosta mali, prenosi Beta.

Makron privremeno popustio oko penzija
Suočena sa haosom na ulicama, francuska vlada je privremeno odustala od reforme koja predviđa da se u penziju umesto sa 62 odlazi sa 64 godine.
U subotu, dok je policija suzavcem rasterivala demonstrante na pariskih trgova, premijer Eduar Filip je pozvao sindikate na pregovore, da bi do kraja aprila pronašli drugo rešenje za stabilizaciju penzionog sistema. To je cilj predsednika Emanuela Makrona, koji smatra da je penzioni sistem neodrživ jer će do 2025. napraviti deficit od 17 milijardi evra. Penziona reforma jedna je u nizu promena koje Makron želi da uvede u francusku državu blagostanja, smatrajući je previše darežljivom i kočničarem biznisa.
Kad je Jelisejska palata najavila reforme, građani su počeli da protestuju i u subotu je bio 38. dan demonstracija i sukoba sa snagama reda. Štrajk u transportu je mnogim Francuzima i turistima pokvario božićne praznike, što je takođe bio udarac za Jelisej.
Umereni sindikat CFDT pozdravlja premijerov gest, ističući da je vlada pokazala da je spremna na kompromis, prenosi Rojters. Ipak, radikalniji CGT traži da se povuče zakon u celini, a ne samo član o penzionisanju sa 62 godine i podseća da je Filip jedino ponudio da se starosna granica produži 2027. umesto da se postepeno produžava od 2022. Iz vlade stiže upozorenje da će sprovesti zakon kako je i planirala ako ne postigne dogovor sa sindikalcima.
Reforma predviđa i pojednostavljivanje sistema tako što bi se 42 programa za odlazak u penziju zamenila jednim. Zamišljeno je da zaposleni skupljaju poene na osnovu kojih bi im se izračunavala penzija i da se za isti posao dobija isti broj bodova bez obzira na mesto prebivališta, što danas nije slučaj zbog povlastica Parižanima. Makron je predvideo i da se visina penzije više neće određivati na osnovu proseka plata u godinama kad je zaposleni najviše zarađivao.
Dok su Francuzi ponosni na to što idu u penziju pre vršnjaka u drugim razvijenim zemljama, Makron ne želi da se više na penzije izdvaja suma u vrednosti 14 odsto bruto društvenog proizvoda.
Ono što je za bivšeg bankara neodrživ sistem, za mnoge je najbolji penzioni sistem na svetu jer se u Francuskoj sa rizikom od siromaštva suočava sedam odsto starijih stanovnika, a u Velikoj Britaniji 19 odsto, piše „Gardijan”. I sajt Frans 24 se pita da li je „neodrživ penzioni sistem zaista neodrživ” s obzirom na to da na penzije danas odlazi manje novca nego ranije i da će se trend nastaviti jer se, i pored dužeg životnog veka, smanjuje broj stanovnika.
Prvo je izbila „pobuna” među radnicima na železnici, koji uživaju brojne beneficije, pa mašinovođa može da ode u penziju i sa 52 godine. Kasnije su im se pridružili lekari i medicinske sestre, nastavnici, radnici u pošti i drugim državnim preduzećima. Proširio se socijalni bunt koji su 2018. započeli demonstranti poznati kao „žuti prsluci”, izražavajući nezadovoljstvo smanjivanjem socijalnih davanja.
Makron, poznat i kao „predsednik bogatih”, radi na ukidanju francuske države blagostanja, koja je po njemu prevaziđena i ne odgovara uslovima života i rada u 21. veku. Već je smanjio nadoknadu za nezaposlene, olakšao kompanijama da otpuštaju radnike i smanjio poreze za najbogatije. Time je razgnevio „žute prsluke”, koji poručuju da vlada traži od običnih ljudi da podnesu žrtve dok pomaže najbogatijima.
Za Makrona nema sumnje da društvo mora da se menja jer socijalna pomoć nije delotvorna: „Toliko se novca sliva u socijalni sistem, a ljudi su i dalje siromašni. Nema izlaza. Oni koji su rođeni siromašni ostaju siromašni.”
Šef Jelisejske palate želi da se što više ljudi zaposli umesto da prima nadoknadu sa biroa. Njegov cilj je da Francusku učini boljim mestom za biznis, što je i zahtev poslovne elite koja žali što dosad nije imala domaću verziju Margaret Tačer i Donalda Regana.
Dok pojedini poslodavci ističu da su radnici previše zaštićeni i da domaće kompanije zbog toga nisu konkurentne, levica podseća da je Francuska šesta najjača ekonomija na svetu. Dividende u Francuskoj su 2018. bile veće nego bilo gde drugde u kontinentalnoj Evropi.

Dim iz Australije pravi krug oko sveta
Sidnej - Očekuje se da dim od požara u Australiji napravi najmanje jedan „pun krug” oko sveta i da se vrati tamo odakle je krenuo, upozoravaju naučnici iz američke svemirske agencije NASA.
Veliki požari koji haraju mesecima, opustošili su istočnu obalu Australije, a doveli su do širenja dima nad Pacifikom. Nasa je saopštila da je oko Nove godine taj dim stigao do Južne Amerike i da je do 8. januara već obišao polovinu planete, objavio je Si-En-En.
Nasa je navela da su nedavni požari bili toliko veliki da su proizveli nebično veliki broj grmljavinskih oluja izazvanih vetrom. Ovo je dim odnelo u stratosferu, na rekordne vidine od 17,7 kilometara.
„Kada se jednom nađe u stratosferi, dim može da putuje hiljadama kilometara dalje, menjajući tako atmosferske uslove na globalnom nivou”, navela je NASA. Agencija je takođe navela da je proučavala uticaj dima na atmosferu i to da li on utiče na hlađenje ili grejanje.
NASA je konstatovala da je dim promenio boju neba u Južnoj Americi i znatno uticao na Novi Zeland, gde je bilo problema za zagađenošću vazduha, a doveo je do toga da potamni sneg na planinama. Veliki australijski gradovi kao što su Sidnej, Melburn, Kanbera i Adelejd, takođe su imali izuzetno loš kvalitet vazduha zbog dima.
Na stotine šumskih požara izbilo je u Australiji što je dovelo do smrti 28 osoba i uništavanja više od 2.000 domova. Procenjuje se da je u vatrenoj stihiji stradao veliki deo živog sveta.
Eksperti navode da je intenzitet požara bio nepredvidiv i da su razlog za to klimatske promene. U Australiji i dalje bukti oko 100 požara na istoku zemlje, ali meteorolozi najavljuju padavine, pa se svi nadaju da će to pomoći naporima vatrogasaca, prenosi Tanjug.

Boris Džonson zabranio Škotskoj novi referendum o nezavisnosti
Premijer Velike Britanije Boris Džonson odbio je zahtev premijerke Škotske Nikole Stardžen da Škotska dobije pravo da održi novi referendum o nezavisnosti.
„Vi i Vaš prethodnik ste lično obećali da će referendum 2014. godine biti jedino glasanje ove generacije. Narod Škotske je ubedljivo glasao za očuvanje jedinstva Ujedinjenog Kraljevstva, i vlade Velike Britanije i Škotske su se obavezale da poštuju rezultate (tog referenduma)”, navodi se u tekstu pisma koje je objavio Džonson na svom profilu na „Tviteru”, prenosi „Sputnjik”.
Ranije je škotska premijerka Nikola Stardžen izjavila da će razmotriti sve razumne mogućnosti, ako britanski premijer Boris Džonson pokuša da je spreči da organizuje novi referendum o nezavisnosti Škotske.


(Foto Tviter)


Partija Stardženove koja se zalaže za nezavisnost Škotske i protiv izlaska iz EU – Škotska nacionalna partija, na parlamentarnim izborima osvojila je 48 od 59 poslaničkih mesta u Škotskoj, što, kako je navela, predstavlja podršku njenom planu za održavanje referenduma.

U Kini gradski autobus propao u rupu na ulici, šest poginulih (VIDEO)
Najmanje šest osoba je poginulo, a 16 je povređeno u Kini kada se usred puta otvorila ogromna rupa u koju su upali autobus i nekoliko pešaka.
Incident se dogodio u ponedeljak uveče, u gradu Ksining u centralnoj Kini, a na video snimcima sa nadzornih kamera vidi se eksplozija u rupi, nedugo nakon što su autobus i prolaznici upali u nju, prenosi Bi-bi-si.

Longer footage of today's road collapse in Xining pic.twitter.com/49qdjB8NDd
— What's on Weibo (@WhatsOnWeibo) January 13, 2020

Na snimku je zabeležen i momenat neposredno pre incidenta, gde se vidi kako ljudi čekaju autobus, a zatim beže nakon što se rupa iznenada stvorila i „progutala” autobus.

Prema pisanju lokalnih medija rupa koja se stvorila je velika oko 10 metara, i za sada nije poznato koliko osoba je bilo u autobusu u trenutku nesreće, prenosi Tanjug.

Grčka daje državljanstvo i supruzi i deci Toma Henksa
ATINA - Grčka vlada proširila je svoju ponudu za dodelu počasnog državljanstva američkom glumcu Tomu Henksu i na njegovu suprugu i njihovo dvoje dece, u znak zahvalnosti porodici za njihovu pomoć žrtvama požara koji su zahvatili Grčku 2018. godine.
Prošlog meseca grčki predsednik Prokopis Pavlopoulos potpisao je ukaz o dodeli počasnog državljanstva 63-godišnjem Henksu, „obožavatelju Grčke”.
„Porodica Henks dala je signal širom sveta za hitne akcije pomoći našim sugrađanima stradalim od požara'', navodi se u ukazu potpisanom 27. decembra i dodaje da Henksovi imaju izuzetne zasluge za pomoć Grčkoj kroz podršku dobrotvornim organizacijama.
U požarima tokom jula 2018. godine u okolini Atine poginulo je više od 100 ljudi.
Henks sa ženom, glumicom i producentkinjom Ritom Vilson, koja ima grčko i bugarsko poreklo, i sinovima Česterom i Trumanom često letuje u Grčkoj, na ostrvu Antiparos.
Vilsonova je producentkinja filma „Moja velika mrsna pravoslavna svadba” iz 2002. godine, o životu porodice grčkih imigranata u predgrađu Čikaga, veoma vezane za korene i tradiciju.
Henks je dva puta dobio Oskara za najboljeg glumca, za uloge u filmovima „Filadelfija” i „Forest Gamp”, prenosi Tanjug.
Prema grčkom zakonu, počasno državljanstvo može biti dodeljeno osobi koja ima izuzetne zasluge ili ako je dodela tog državljanstva u javnom interesu.

Milion ljudi evakuiše se zbog vulkana
MANILA - Filipinske vlasti pozvale su na potpunu evakuaciju skoro milion ljudi u blizini prestonice Manile, nakon što je vulkan Tal počeo da izbacuje pepeo u visini od 14 kilometara, što je izazvalo upozorenja da postoji mogućnost od „eksplozivne erupcije”.
Vulkan Tal u blizini prestonice Filipina Manile izbacivao je lavu u nebo i neprestano podrhtavao, najavljujući opasnije erupcije u trenutku dok je na desetine hiljada ljudi izbeglo iz sela prekrivenih teškim pepelom.
Vlada je privremeno prekinula s radom, a škole su zatvorene u velikom broju gradova, uključujući u Manili, zbog rizika po zdravlje koji predstavlja pepeo iz vulkana.
Stotine letova je odloženo, što je uticalo na desetine hiljada putnika.
Uporna aktivnost vulkana Tal i nekoliko novih pukotina na tlu, verovatno znači da se magma povećava i može da dovede do daljnje eruptivne aktivnosti, saopštio je Filipinski institut za vulkanologiju i seizmologiju.
Vulkan je izbacivao lavu 800 metara u visinu, kao i ogromnu količinu pepela.
Filipinski institut za vuklanologiju i seizmologiju podigao je nivo upozorenje na četiri, što znači da bi do „eksplozivne erupcije” moglo da dođe u narednim satima ili danima.
Oko 50 vulkanskih zemljotresa detektovano je tokom osam sati, što ukazuje na porast magme, saopštio je Institut, prenosi Tanjug.
Predsednik Filipina Rodrigo Duterte posetio je teško pogođeno područje Batangas i u pratnji najviših zvaničnika obećao je da će vlada pomoći u čišćenju i obnovi opustošene provincije kada se okončaju erupcije.
Vladina Agencija za odgovor na katastrofe nije navela detalje o šteti, ali novinari su videli na desetine razrušenih kuća u dve oblasti u Batangasu.
Najmanje šest osoba je prebačeno u bolnicu u gradu Tagaitai u Kaviteu zbog respiratornih tegoba izazvanih pepelom, izjavio je ministar zdravlja Fransisco Duke Treći.
U poslednjoj erupciji vulkana Tal 1956. godine nastradalo je na stotine ljudi.

Ni kiša ne spasava Australiju
Prema izveštajima agencija
Kanbera, Melburn, Sidnej – Radost zbog najavljene kiše i pljuskova u pojedinim delovima Australije brzo su presekli nadležni u saveznim državama te zemlje koje su najviše pogođene katastrofalnim požarima. Prognozirane padavine, kako su objasnili, nisu dovoljne da ugase vatru niti, izveštava „Gardijan”, da zemljište isušeno dugotrajnom sušom natope toliko da bi to omogućilo konačno obuzdavanje plamene apokalipse koja se sručila na Australiju. Ona je odnela najmanje 27 ljudskih života i, kako se još nezvanično procenjuje, čak oko milijardu životinja, pri čemu su i neke zaštićene vrste dovedene na ivicu opstanka, i spržila je površinu veću od 11 miliona hektara, što odgovara polovini Velike Britanije.

Lečenje koale, čijoj je vrsti opstanak doveden u pitanje (Foto: EPA-EFE/ESA)

Australija će se, prenose RT i Tanjug, suočiti i s finansijskim gubicima od pet milijardi australijskih dolara (3,5 milijardi američkih dolara), predviđa banka Vestpak. Ova prirodna katastrofa bi mogla da „proguta” i 0,2 do 0,5 procenata BDP-a zemlje. Od osmog novembra, kada je proglašeno vanredno stanje zbog požara, osiguravajućim kućama je već podneto oko 10.550 zahteva za naknadu štete u ukupnom iznosu od 939 miliona australijskih dolara.
Samo za hitni oporavak divljih životinja vlada je izdvojila 50 miliona dolara. Među onima kojima ekološka katastrofa preti uništenjem jesu i nacionalni simbol koala, kao i kenguri, kakadui i druge životinje. Mnoge su uspele da pobegnu od požara, ali su van staništa, na mestima gde nemaju odgovarajuću hranu. Za neke od njih je iz aviona izbačeno 2.200 kilograma šargarepa.

Satelitski snimak australijske istočne obale pred doček Nove godine (Foto: EPA-EFE/Dan Himbrechts)

Ugrožena je i politička sudbina premijera Skota Morisona, za koga se ocenjuje da je na požare isprva reagovao mlako i da je, budući da negira ljudski uzrok klimatskih promena, nastojao da se ponaša kao da se ne dešava ništa, na šta se Australija nije navikla. Nakon protesta na kojima je tražena njegova ostavka, Morison je rekao da će vlada izraditi strategiju za sprečavanje opasnosti od požara koje donose klimatske promene i da će se truditi da smanji emisije gasova staklene bašte. U njegovoj Liberalnoj stranci, međutim, javlja australijsko izdanje „Gardijana”, mnogi su poručili da bi takve „simboličke” mere samo naštetile nacionalnoj privredi.

Smišljaju novu formulu za proširenje EU
STRAZBUR – Predsednica Evropske komisije Ursula fon der Lajen kaže da će narednih šest meseci biti ključni za odnose EU i Zapadnog Balkana i najavljuje da će Evropska komisija za par nedelje izaći sa novom metodologijom proširenja.
Ursula fon der Lajen je tokom predstavljanja prioriteta hrvatskog predsedavanja u Evropskom parlamentu u Strazburu pozvala EU da održi momentum kada je reč o Zapadnom Balkanu, prenosi Tanjug.

(Foto Vikipedija)
„Ako želimo da samit EU Zapadni Balkan u Zagrebu bude uspešan moramo sada da uradimo naš domaći zadatak. Zato ćemo predstaviti našu metodologiju proširenja za par nedelja kako bismo razgovarali o neophodnoj modernizaciji, a prvenstveno dali našim prijateljima na Zapadnom Balkanu prespektivu za početak pristupnih pregovora sa Severnom Makedonijom i Albanijom”, poručila je fon der Lajen.
Predsednica Evropske komisije je ocenila da upravo Hrvatska, koja je preuzela šestomesečno predsedavanje Savetom EU, zna bolje od mnogih šta znači snaga evropske perspektive, koliko daleko ta perspektiva može odvesti zemlju u pogledu transformacije sistema i ekonomije, ali i šta je to dobro što EU može da uradi svojim angažmanom i investiranjem u regionu Zapadnog Balkana.

U Nemačkoj hapšenja zbog terorističkih planova
BERLIN – U više nemačkih pokrajina policija je sprovela pretrese zbog sumnje  na „pripreme teškog nasilja koje ugrožava zemlju”, čime nemačke vlasti uobičajeno okarakterišu terorističke napade.
Državno tužilaštvo u Berlinu jutros je sprovelo pretrese u Berlinu, Brandenburgu, Severnoj Rajni Vestfaliji i Tiringija.
Težište akcije su bili Berlin i Tiringija.
Prema pisanju dnevnika „Bild”, racija se sprovodi u islamističkoj sceni i usmerena je protiv Čečena, prenosi Tanjug.
Tužilaštvo je potvrdilo da je u Brandenburgu, u mestu Ludvigsfelde, uhapšena najmanje jedna osoba, u Berlinu najmanje dva lica, a u Hagenu jedna osoba.
Uhapšeni su već duže praćeni od strane nadležnih službi, a za sada je nejasno da li su nabavili naoružanje ili eksploziv.
Konkretan cilj planiranog napada istražnim organima za sada nije poznat i očekuju detaljnije informacije na osnovu analize zaplenjenog materijala.
Čečenske islamističke mreže već duže važe za veoma opasne, zato što su njihovi pripadnici bili u ratu i obučeni su za rukovanje eksplozivom.
Uz to, kako navode mediji, Čečeni su često u kontaktu sa organizovanim kriminalom, i preko nelegalnih aktivnosti finansiraju terorističke namere, te lakše mogu doći do oružja i eksploziva.

Iranci hapse odgovorne za pad aviona
TEHERAN – Iran će kazniti sve odgovorne za nenamerno obaranje ukrajinskog putničkog aviona, poručio je danas iranski predsednik Hasan Rohani, dodajući da će biti sprovedena temeljna istraga o tom „tragičnom događaju”.
U međuvremenu, portparol iranskog pravosuđa Golamhosein Esmail saopštio je da su „neke osobe” uhapšene zbog uloge u obaranju aviona, ne navodeći detalje.
Rohani je obaranje aviona nazvao „neoprostivnom greškom”, ocenivši da ne može samo jedna osoba da bude odgovorna za tu nesreću, prenosi Rojters.
„To što su iranske oružane snage priznale svoju grešku je dobar prvi korak. Treba da uverimo ljude da se to neće ponoviti”, rekao je Rohani, prenosi Tanjug.
On je dodao da njegova vlada ima odgovornost prema Irancima i drugim narodima, čiji su državljani poginuli u padu aviona.
Avion „boing 737” ukrajinske kompanije „Internešenel erlajnz” oboren je neposredno nakon poletanja sa aerodroma u Teheranu, pri čemu je poginulo svih 176 putnika i članova posade.

Kineski izvoz i uvoz u decembru potukao prognoze ekonomista
PEKING – Kineski izvoz i uvoz, denominovan u dolarima, zabeležio je u decembru 2019. godine rast i nadmašio prognoze ekonomista, izvestio je Rojters pozivajući se na podatke kineske Opšte uprave carina.
Izvoz je u decembru, u dolarskom iznosu, porastao za 7,6 odsto nakon novembarskog pada od 1,3 procenta. Uvoz je, s druge strane, skočio za 16,3 posto u odnosu na isti mesec godinu ranije, prenosi Tanjug.
Ekonomisti koje je anketirao Rojters očekivali su porast izvoza u dolarima od 3,2 procenta, a uvoza za 9,6 odsto.
Decembarski spoljnotrgovinski deficit Kine iznosio je 46,79 milijardi dolara naspram očekivanih 48 milijardi dolara.
Bolji spoljnotrgovinski pokazatelji od očekivanih su „više rezultat baznog i cenovnog faktora nego tekućeg jačanja”, ocenjuju Džulijan Evans-Pričard i Martin Razmusen, ekonomisti iz Kepital Ekonomiksa, aludirajući na veće uvozne cene.
Kineski trgovinski suficit sa Sjedinjenim Državama je u decembru iznosio 23,18 milijardi dolara, spustivši se blago sa novembarskog nivoa od 24,6 milijardi dolara.
Tokom cele prošle godine, Kina je u robnoj razmeni sa SAD-om, prema računici Rojtersa, ostvarila suficit od 295,8 milijardi dolara, što je pad u odnosu na 323,33 milijarde dolara zabeleženih 2018. godine.
Carina je saopštila da je ukupna trgovina Kine sa Sjedinjenim Državama pala za 14,6 procenata prošle godine, pri čemu je izvoz opao za 12,5 a uvoz za 20,9 odsto. Očekuje se da će trgovinski predstavnici SAD-a i Kine sutra zaključiti intenzivne bilateralne pregovore potpisivanjem „prve faze” trgovinskog sporazuma.
Američko Ministarstvo finansija je saopštilo juče da je uklonilo Kinu sa liste zemalja koje se smatraju valutnim manipulatorima.

Bez konačnih rezultata pregovora u Moskvi
MOSKVA – Šef ruske diplomatije Sergej Lavrov izjavio je danas da tokom pregovora u Moskvi nisu postignuti „konačni rezultati” o rešenju situacije u Libiji, ali da se napori nastavljaju, prenosi Tanjug.
Lavrov je ocenio i da je libijska državnost uništena u NATO akcijama 2011. godine i upozorio da se ekstremisti kreću iz Idliba u Siriji ka Libiji kako bi destabilizovali situaciju u toj zemlji, prenosi TAS.
„Libijska državnost uništena je NATO bombardovanjem 2011, i mi smo se do sada bavili posledicama tog zločinačkog, nelegalnog avanturizma”, rekao je Lavorv.
Kako prenose mediji, zaraćene strane u Libiji napustile su Moskvu bez postizanja dogovora o sporazumu o prekidu vatre, koji su predložile Rusija i Turska u pokušaju da okončaju dugogodišnji civilni rat u zemlji.
Komandant istočno libijskih snaga, koje pokušavaju da zauzmu Tripoli, Kalifa Haftar saopštio je da neće potpisati primirje koje su predložili Turska i Rusija.
Kako se navodi, nakon što je Haftar napustio Moskvu počeli su oružani sukobi na jugu Tripolija, a u saopštenju objavljenom na lokalnoj televiziji Haftarova vojska je proglasila spremnost i opredeljenje za pobedu.

Turska hapsi 176 vojnika zbog povezanosti s Gulenom
ISTANBUL – Tursko tužilaštvo izdalo je danas nalog za hapšenje 176 vojnika zbog sumje da su povezani sa mrežom Fetulaha Gulena, za koju Ankara tvrdi da stoji iza pokušaja puča pre tri i po godine, prenosi državna agencija Anadolija.
Među onima kojima preti hapšenje je 143 poručnika, od kojih je 97 i dalje na dužnosti i 33 mlađih poručnika, od kojih je 11 i dalje na dužnosti, dodaje Anadolija ističući da hapšenje preti i šestorici pilota aviona F-16, prenosi Tanjug.
Policijska akcija protiv osumnjičenih pristalica muslimanskog imama Fetulaha Gulena, koji živi u SAD, koordinisana je iz zapadnog grada Izmira i na njenoj meti bile su osobe u 49 pokrajina, navodi Anadolija, a prenosi Rojters.
Gulen je negirao bilo kakvu umešanost u neuspešni pokušaj puča u julu 2016, tokom kojeg je stradalo oko 250 osoba.
    </div>
  </body>
 </text>
</TEI>