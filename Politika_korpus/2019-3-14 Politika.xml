<TEI version="3.3.0" xmlns="http://www.tei-c.org/ns/1.0">
 <teiHeader>
  <fileDesc>
   <titleStmt>
    <title>Politika 2019-3-14</title>
   </titleStmt>
   <publicationStmt>
    <p></p>
   </publicationStmt>
   <sourceDesc>
    <p>https://www.politika.rs/sr/articles/archive/2019/3/14/page:1?url=</p>
   </sourceDesc>
  </fileDesc>
 </teiHeader>
 <text>
  <body>
    <div id="zdravlje">
Svaki pokret se računa
Kad se pomene fizička aktivnost, mnogi to izjednačavaju sa napornim vežbama u teretani ili znojem koji se sliva niz lice za vreme jutarnjeg džoginga. Istraživanja u svetu su, međutim, pokazala da se u ovu kategoriju mogu svrstati i svi oni pokreti i radnje koje ljudi svakodnevno izvode i ne razmišljajući o njima, obavljajući razne kućne i druge poslove. Penjanje uz stepenice, čišćenje snega ili lišća u dvorištu, usisavanje stana, bavljenje kućnim ljubimcima, pa čak i posmatranje ptica!
Amerikanci, koji imaju običaj da svemu daju neku pravnu ili barem zvaničnu formu, u novim medicinskim protokolima za fizičku aktivnost, usvojenim krajem prošle godine, i dalje nedeljno preporučuju 75 minuta energičnog vežbanja ili 150 minuta umerenog aerobika, plus dva puta nedeljno vežbe za jačanje mišića kao što su joga ili dizanje tereta. Ipak, sada je uvedena i preporuka opšteg tipa: „Manje sedite, više se krećite!”
Pokazalo se da je dosad svega 23 odsto žitelja SAD uvažavalo ove smernice, a četvrtina provodi više od osam sati dnevno sedeći ispred televizora ili kompjutera. Zato sada, umesto da ih teraju da trče i skaču kako bi očuvali zdravlje, preporučuju da makar uzmu metlu (ili usisivač) u ruke i počiste stan.
Odmah se pokazalo da je većina ljudi spremnija da se više i češće posveti takvim stvarima, menjajući neke svoje ustaljene navike, nego da odlazi redovno na treninge. Naročito kad su u pitanju starije osobe. Jedna studija o „ženama u zrelim godinama”, objavljena lane u Žurnalu američkog Udruženja za gerijatriju, ukazuje da svakih 30 minuta „lakih kućnih poslova” za 12 odsto smanjuje rizik od preuranjene smrti kao posledice pasivnog načina života, dok je druga studija, sprovedena među starijim muškarcima, utvrdila da najobičnija šetnja ili rad u bašti kod njih taj rizik smanjuje za čak 17 odsto!
Promena navika
Možda je upravo poruka da se „svaki pokret računa” ono što će pokrenuti ljude da budu aktivniji bez korenitih promena ustaljenih navika – dovoljno je da ih malo koriguju, smatra dr Džek Raglin, profesor kineziterapije u Blumingtonskoj školi javnog zdravlja Univerziteta Indijana.
„Industrija fitnesa se trudi da usmeri svoje potencijalne klijente ka teretanama, sportskim centrima i drugim prostorima sa sličnom namenom, ali mnogima, a naročito starijim osobama i onima sa viškom kilograma, ovakva mesta nisu prihvatljiva. Oni bi radije da sami odrede kad, gde i kako će vežbati”, kaže dr Raglin.
Svima onima koji kukaju što stoje u prepunim autobusima i tramvajima javnog gradskog prevoza (ili moraju peške deo puta kad se oni pokvare, odnosno zaustave zbog nepredviđenih okolnosti) lekari poručuju da i u ovom zlu ima zrnca dobra, a to je – sve ove aktivnosti, koje se stručno nazivaju „termogeneza”, doprinose boljoj fizičkoj kondiciji i topljenju viška kilograma, a samim tim i zdravijem i dužem životu.
Kretanje kao način života
„Važno je da shvatimo razliku između planiranih fizičkih vežbi i naprosto aktivnog načina života. Težište uglavnom stavljamo na ovo prvo, ali mnogo je bolje da se ponašamo u skladu sa motom da se svaki pokret računa, to jest da jednostavno držimo svoje telo stalno u pokretu, bilo da je reč o napornim treninzima, rekreaciji sa prijateljima, šetnjama sa kućnim ljubimcem, igri s decom i unucima ili naprosto pešačenju s jednog mesta na drugo”, primećuje Žak Krokford, sertifikovani lični trener Američkog saveta za vežbe.
„Naravno”, dodaje: „namenski treninzi i teretane će nas brže dovesti do cilja, ako želimo da budemo u dobroj formi i bez naslaga sala, pogotovo kad su u pitanju zdrave, mlađe osobe. Pa ipak, čak i ako se ne držite onih preporučenih 75 minuta energičnog vežbanja svake nedelje (odnosno dvostruko više umerenog) niti redovno upražnjavate jogu, pilates, zumbu, plivanje, tenis, fudbal, kardio-vežbe, dizanje tegova ili nešto slično – nema razloga za brigu sve dok više vremene provodite u pokretu nego sedeći.”
U prilog ovakvom stavu, dr Majkl Lamonte, profesor epidemiologije i ekološkog zdravlja na Univerzitetu u Bafalu i jedan od autora nedavno objavljene studije o uticaju fizičke aktivnosti na dobrobit i dugovečnost ljudi, ističe da „trčkaranje po gradu, čišćenje po kući, rad u bašti i svi drugi slični poslovi koji zahtevaju kretanje” jednako doprinose zdravlju kao i sport i vežbanje.
Vreme je da se prisetimo starih vremena, kad je stalno kretanje bilo način života, smatra dr Lamonte.
 
Šest saveta
1. RADITE PO KUĆI
Kuvanje, čišćenje, pranje, usisavanje, peglanje.... Možda vam se čine kao traćenje vremena, ali svaki od ovih poslova koristi vašem telu!
2. IDITE PEŠICE
Najzdraviji način da stignete s jednog mesta na drugo jeste – pešačenje, ali ako ste vremenski ograničeni, onda se potrudite da barem deo puta pređete „na nogama”, bilo da izađete iz prevoza stanicu, dve ranije, bilo da parkirate auto malo dalje.
3. PLEŠITE
Ples pokreće mišiće celog tela, sagori i do 300 kalorija na svakih posla sata, a – osim užitka koji donosi – doprinosi i očuvanju bistre glave u starosti, pokazuju istraživanja.
4. ISTRAŽUJTE PRIRODU
Baštovanstvo, izleti u prirodi, planinarenje, pa čak i pecanje ili posmatranje ptica (koje, kako je poznato, mesto ne drži) sjajan su način da se krećete i obogatite svoje iskustvo.
5. BAKALUK U RUKE
Ne morate ići u teretanu i dizati tegove da biste ojačali mišiće, dovoljno je da u rukama ponesete bakaluk koji ste kupili u radnji. Isti je efekat kad prebacujete boce s vodom, mlekom ili sokovima iz kolica u prtljažnik automobila, pa onda odlažete u frižider ili kuhinjski ormarić.
6. ZABORAVITE NA AUTOMOBIL
Nekoliko sati dnevno provedete za volanom, vozeći se do posla i sa posla, uveče do prijatelja, na utakmicu ili koncert, vikendom do supermarketa... Zaboravite na automobil! Zamenite ga biciklom, motociklom i, kad god je moguće – sopstvenim nogama.

Defibrilator pomaže kod srčanog zastoja
Iznenadni srčani zastoj pogađa 25.000 ljudi godišnje u Srbiji, a žrtve su u većini slučajeva muškarci koji imaju od 35 do 70 godina. U Evropi oko 700.000 ljudi zbog ovog problema izgubi život, a u SAD 400.000 osoba. Zbog ovih upozoravajućih podataka, lekari smatraju da bi na javnim mestima trebalo da budu postavljeni aparati, automatski eksterni defibrilatori (AED), koji služe za električnu stimulaciju srčanog ritma, prilikom iznenadnog srčanog zastoja.
Prema rečima dr Igora Dimitrijeva, specijaliste interne medicine i pomoćnika direktora beogradskog Doma zdravlja „Palilula”, ovi aparati su jedina efikasna pomoć kod srčanog zastoja, a u Evropskoj uniji postoji preporuka od 2001. godine da se oni postavljaju u poslovnim zgradama, hotelima visoke kategorije, banjama i rehabilitacionim centrima, velikim tržnim centrima, metroima, aerodromima, železničkim i autobuskim stanicama. Uređaji su neophodni i u sportskim i fitnes centrima i avionima.
– Ukoliko osoba doživi srčani zastoj a nije u bolnici, šanse za preživljavanje ima samo pet do sedam odsto ljudi. Vreme je važan faktor jer svakim minutom odlaganja defibrilacije šanse za preživljavanje smanjuju se za sedam do 10 odsto po minuti. Zato je bitno da se za njihovu upotrebu obuče vatrogasci, policajci, noćni čuvari ali i drugi građani koji mogu u trenutku da pruže pomoć pacijentu. Aparati su sigurni i neće „isporučiti” šok kako bi se vratio srčani rad kod osobe, ukoliko ne postoji zastoj ovog organa, jer sami to detektuju – objašnjava dr Dimitrijev.
Naš sagovornik naglašava da je važno da se defibrilatori postave na onim mestima gde dnevno prođe više od 1.500 ljudi. Fizičarka Ljiljana Lainović navodi da su u Beogradu ove aparate nabavili Sportski centar „11. april” i Ada Ciganlija čime su digli na još viši nivo bezbednost posetilaca.
 – Dobro je što laici mogu da se obuče za rad sa defibrilatorima i da pomognu nekom kome je neophodna pomoć u trenutku. Uređaji imaju glasovne komande na lokalnom jeziku i govore osobi šta treba da uradi. Svaki avion koji sleti na američko tle mora da ima aparat u avionu – dodala je Lainović.

Nedostaju lekovi otporni na bakterije
Otpornost na antibiotike veliki je problem u svetu zbog čega je potrebno višestruko ulagati u istraživanje infekcija otpornih na ove lekove, saopšteno je nedavno iz Svetske zdravstvene organizacije. Trenutno je u toku klinički razvoj oko 50 novih antibakterijskih proizvoda za lečenje patogenih agensa otpornih na antibiotike, što uključuje i tuberkulozu i smrti nastale zbog bakterije Clostridium difficile. Ali, među njima je svega osam inovativnih lekova za koje se smatra da bi mogli da poboljšaju aktuelnu lepezu antibiotika. Stručnjaci predviđaju da bi bakterije otporne na antibiotike mogle da usmrte oko 10 miliona ljudi godišnje do 2050. godine, a da nedostatak lekova koji nisu rezistentni na određene bakterije već izaziva svake godine oko 700.000 smrtnih slučajeva u svetu.
    </div>
    <div id="kolumna">
Veliki lekari Velikog rata
Simpozijum „Veliki lekari Velikog rata” održan je u subotu, 9. marta 2019, u prostorijama Srpskog lekarskog društva na Zelenom vencu. Bio je posvećen, kako mu ime kaže, lekarima koji su učestvovali u Prvom svetskom ratu, domaćim i stranim, i svoj stručni rad nesebično posvetili vojnicima i civilnom stanovništvu Srbije.
Na simpozijumu su saopšteni i radovi koji bliže objašnjavaju okolnosti i uslove u kojima su lekari radili: lečenje ranjenika u toku srpskih fenomenalnih pobeda 1914, zbrinjavanje zaraznih ranjenika i bolesnika za vreme epidemije tri tifusa, briga o stradalnicima albanske golgote, reorganizacija vojnog saniteta po prelasku Albanije (1916), i zbrinjavanje ranjenika i obolelih u epidemiji malarije tokom trajanja Solunskog fronta. Sve to uz prisustvo i rad oko dve stotine lekara i dve hiljade drugog osoblja savezničkih medicinskih misija, bez čije bi pomoći stradanje srpskog naroda tokom rata bilo još tragičnije.
Ti heroji su bili nevidljivi, a zatim decenijama skrajnuti u nametnut zaborav, sve dok pre desetak godina grupa lekara, istoričara amatera, nije počela ozbiljno da se bavi svojom stručnom prošlošću.
Neposredni povod za simpozijum (organizovala ga je Sekcija za istoriju medicine SLD) je to što je JP „Pošta Srbije”, obeležavajući 100 godina od završetka Prvog svetskog rata, objavilo karnet od šest poštanskih marki sa likovima lekara koji su dali izuzetan doprinos u zbrinjavanju ranjenika i bolesnika tokom rata. To su stranci: dr Edvard Rajan, dr Ludvik Hiršfeld i dr Vilijem Hanter i domaći lekari: dr Vojislav Subotić, dr Mihailo Mika Petrović i dr Miloš Đ. Popović. Oni su spasli hiljade i hiljade života, što od ratnih rana, što od ratnih zaraza. Hvala im, od sveg srca.
Profesor dr Snežana Veljković

Dvostruko oštećeni građani
Kao po pravilu, svake godine pri kraju zime, početkom marta, kada spoljna temperatura od 9 do 17 sati bude „viša od 15 stepeni”, gradske toplane isključuju grejanje. A to što se mi, građani, naročito starci i njihovi unuci, smrzavamo u hladnim prostorijama sa nezagrejanim vazduhom, to ih ne interesuje. Infostan, s druge strane, naplaćuje grejanje svih 12 meseci, preteći neurednim platišama utuživanjem i prisilnom prodajom stanova.
U EPS-u, još jednom javnom preduzeću, zadovoljno trljaju ruke, jer će, pored toplana, i oni biti na dobitku, pošto su bespomoćni građani primorani da dogrevaju stanove grejnim telima na električnu energiju.
I tako, u 94. godini, u stanu se „zbog plus 15 stepeni” jednostavno smrzavam, a kad postane nepodnošljivo, dogrevam se grejalicom i zajedno sa još ko zna koliko hiljada građana punim kasu gradskih toplana i EDB-a.
Dr Aleksandar Nedok,
lekar u penziji

Protivrečnosti i nejasnoće oko upravitelja zgrade
U poštanskom sandučetu pronašao sam koverat sa meni nerazumnim tekstom: 1. tekući fond 300; 2. investicioni fond 100; prof. upravnik 250; 4. troš. tek. račun 15 (pretpostavljam da su cifre broj dinara). U razgovoru sa bolje upućenim komšijama saznao sam da je reč o naknadi za tekuće i investiciono održavanje zgrade, kao i naknadi za profesionalnog upravnika. Pokušavajući da se uputim u ove nedorečene i prilično izvitoperene termine, uočio sam neke nelogičnosti.
Ako je iznos sredstava za investiciono održavanje parametar za cenu stana, ispada da profesionalni upravnik vredi dva i po puta više od stana. I to delićem svog kapaciteta, jer on istovremeno upravlja sa više stambenih zgrada, a broj stanova da i ne pominjem. Drugo, cena je određena linearno, kako za garsonjeru od tridesetak, tako i za trosoban stan oko 80 kvadrata. Pitam se zašto ovaj iz garsonjere treba da plaća istu cenu kao i vlasnici većih stanova. Da je to u redu, i država bi mu naplaćivala isti porez, komunalije i ostalo. Isti princip primenjen je i za tekuće održavanje, iako je za veći broj pozicija osnov za cenu broj stanara.
Troškovi tekućeg računa? Koliko znam, svaka uplata na račun banke predstavlja kreditni potencijal banke, pa je ona dužna na taj iznos da obračunava kamatu po viđenju, a ne da naplaćuje čuvanje.
Za racionalno i efikasno održavanje zgrada i svođenje troškova na podnošljive, potrebna je stručnost i visok stepen organizacije. Ovaj posao ne mogu da rade pojedinci, priučeni radnici, invalidi rada, a naročito ne po sistemu „ću viknem majstora” (verovatno na crno). Takođe mora da se zna za koji broj stanova preduzeće za održavanje može da posluje samostalno, a do koje mere kao deo preduzeća sa sličnom delatnošću.
Privatizacija društvenog stambenog fonda i distanciranje vlasti od ovog dobra izazvali su brojne protivrečnosti, kako u međusobnim odnosima vlasnika, tako i prema zgradama. A naročito među subjektima odgovornim za održavanje. Podzakonskim aktima neophodno je regulisati prava i obaveze vlasnika stanova, izvođača radova, postupak poveravanja poslova, kao i način izbora izvođača radova, način utvrđivanja cene, nadzor, garanciju, planiranje i programiranje poslova. Sve to posebno za investiciono, posebno za tekuće održavanje i posebno za hitne intervencije.
Održavanje i upravljanje zgradom ne mogu ići zajedno. Upravljanje mora biti u skladu sa načelima upravljanja privatnom svojinom, bez atributa uzurpacije.
Radoje Marinković,
Paraćin
    </div>
    <div id="magazin">
Volim da sam dobra vila
Tijana Čurović je lepo, veselo, mladoliko lice koje svi, kraj malih ekrana, jako dobro znaju. Gledali smo je kao Marinu u „Stižu dolari”, Zlatu u „Ranjenom orlu”, Dunju u „Grehu njene majke”, Maju u „Mom rođaku sa sela”, Beku Arsenijević u „Cvatu lipe na Balkanu”, Ivanu u „Pevaj, brate”, ali i kao voditeljku rijaliti formata – „Domaćine, oženi se” i „Trenutak iz sna” koji se emituje na TV Pink.
Veoma voli ovu emisiju i tvrdi sa su je viši ciljevi motivisali da se upusti u ovaj TV poduhvat. Vodeći emisiju „Domaćin, oženi se” pomogla je u promovisanju života na selu i mnogim domaćinima da ostanu na svojim ognjištima, stvore potomstvo i pronađu srodne duše. Kada su joj ponudili da vodi „Trenutak iz sna”, pomislila je – „Pomogla sam muškarcima, red je da pomognem i ženama.” Prvenstveno da vrate samopouzdanje, osmeh, kao i da im pruži bolji i kvalitetniji život. Pored promene fizičkog izgleda, ona emisijama pomaže učesnicama u pronalaženju posla, preuređivanju životnog prostora, rešavanju porodičnih odnosa, zdravlja...
– To je moja misija. Volim da se osećam kao dobra vila i da znam da sam nekom pomogla da se oseća bolje– iskreno priča Čurovićeva (39), dodajući da se trudi da u svemu onome što radi ostavi neki svoj pečat.
Slučajno je ušla u svet glume. Blizu 14. Beogradske gimnazije, koju je pohađala, nalazi se omladinsko pozorište „Dadov” koje je objavilo konkurs za prijem novih članova. I tako je sve počelo. Nije imala nikog da je usmeri. Tata je komercijalista, mama je bila vaspitačica u vrtiću, a baka je pričala da je bila glumica u ratu. Nada Blam joj je pomogla oko odabira tekstova za prijemni i za nju voli da kaže da je njena glumačka majka.
– Gluma je konstantno kopanje po sopstvenoj duši. Iziskuje mnogo truda, energije, traženja, istraživanja, suočavanja sa demonima, ali i sumnji, i preživljavanje najtananijih emocija… Ali ako se jednom „inficirate”, postajete zavisni od tog adrenalina večite igre i poneki put se desi katarza na određenim predstavama i onda zauvek tragate za njom, da je opet preživite. To su ti momenti zbog kojih se bavim ovim poslom – ovako sagledava svoju profesiju.
Pobornik je toga da se karijera zasniva i na odbijenim ulogama. Iako glumački hleb nije lak, nikada nije prihvatila nešto iza čega ne može da stane čitavim svojim bićem. Ukoliko je neka uloga ne inspiriše, ili se ne vidi u njoj, uvek veruje da će uloga pre nju pronaći, nego ona nju! Ali, ima tu još mnogo faktora koji utiču na to da li će neki angažman prihvatiti: važno joj  jeko je u ekipi, da li se slaže sa partnerima, da li može da sarađuje sa njim, ko će da je vodi, kakva je produkcija….
–. Trudim se da napravim balans i da ostanem željna igre, i to je ono što me drži i motiviše da ne napustim ovu profesiju, iako sam svesna mnogih problema u našoj branši – dodaje.
Ne voli kada ljudi prave razliku između medija jer – glumac je glumac, i u pozorištu, i na televiziji, i na filmu. Pravila su slična, samo se način i tehnika delovanja razlikuju.
– To je kao da pitate pekara da li više voli da pravi kifle ili đevrek. Testo je isto, samo se način pravljenja razlikuje. Pozorište je živa igra, živa reč i stvar trenutka i odmah imate reakciju publike, dok se na filmu ili televiziji prepuštate montaži, reditelju, jer oni nakon vašeg kadra mogu da ga kroje i prekrajaju dok vi više u tome nemate nikakvog udela. Ne slažem se da je gluma jednostavnija pred kamerama jer možete da ponovite. Uglavnom su tehnički i produkcioni uslovi takvi da nemate nikakve pripreme i uradite sve u jednom, eventualno dva kadra, dok u pozorištu imate bar mesec dana za pripremu. Ali sve ima svoje čari – živopisno pojašnjava.

A zašto je sve više glumaca u voditeljskim vodama? Da li zato što nema posla ili nema dovoljno dobrih voditelja?
– Glumce zovu zato sto su opušteni, naviknuti na kamere, nemaju nikakve kočnice da pokažu emocije, prirodni su, spontani i komunikativni u kadru. To je ista grana jedne umetnosti i mi na to gledamo kao na glumački zadatak, samo što ne gradimo lik već sve proživljavamo u svoje ime što, inače, mi glumci radimo na prvoj godini studija – ističe ova glumica.
Biti glumac ovde i u inostranstvu nije ista stvar. Reč je o istoj profesiji, ali je odnos prema njoj drugačiji. To nije samo psihički, već i fizički iscrpljujući posao. Jedina razlika je što se glumci ovde više troše nego što mogu da izdrže, dalje objašnjava. Moraju da rade više poslova istovremeno, i to nije dobro ni za profesiju, ni za svakog ponaosob.
– To je moja teorija zašto glumci odlaze pre vremena. Kultura mora biti cenjenija i na višem nivou, a dostupnija svima. To je neki moj cilj– podvlači.
Tijana je majka dvanaestogodišnje Taje, koju je dobila u braku sa glumcem Slavišom Čurovićem, sa kojim se rastala pre dve godine. Najvažnije joj je da joj ćerka bude srećna i zato će je podržavati za koju god se profesiju bude opredelila.
– Ona je prisustvovala svim čekanjima na snimanju, iscrpljujućim probama, premijerama, svim dobrim i lošim stvarima koje ova profesija nosi sa sobom, i za nju je to, kao i za nas, posao kao i svaki drugi....Usmeravam je da bude  dobar čovek, da poštuje starije, da čuva i neguje prijateljstva, da nikada nikoga ne vređa, da se poštenim radom i zalaganjem sve postiže, da je najvažnije da si čist pred sobom pred spavanje i da si uvek dao sve od sebe – sa puno emocija priča.
Pored glume i voditeljstva, Tijana radi i u Centra za kulturu „Vlada Divljan” kao osoba zadužena za odnose sa javnošću, popularnije rečeno pi-ar. Zadovoljna je, kaže, kada vidi da postoje ljudi kojima je kultura važna, koji znaju da je to jedna od osnovnih potreba čoveka i da rade na tome da ona bude dostupna svima.
– Predstavnici opštine Palilula propagiraju važnost kulture i ulaganja u nju. Prezadovoljna sam kada vidim red ljudi koji čekaju da preuzmu besplatne ulaznice, to pokazuje kolika je potreba za kulturom, samo ljudima u današnje vreme nije dostupna, što kod nas u centru svakako nije slučaj. Puno mi je srce kada vidim i čujem da je Centar za kulturu „Vlada Divljan” postao prepoznatljivo i nezaobilazno mesto na kulturnoj mapi Beograda i po broju dešavanja u svim sferama umetnosti i po kvalitetu sadržaja. Tu su i pozorišne predstave za decu i odrasle, komercijalni filmovi, bioskopske projekcije, Fest, Beldoks, Festival autorskog filma, književne večeri, izložbe, koncerti… I sama sam odrastala na Paliluli i bila polaznik raznih sekcija i kurseva u tadašnjem Univerzitetu „Braća Stamenković” i to je još jedan od razloga zašto sam emotivno vezana za ovu kuću. Lako sam se snašla u ovom poslu jer sam iz sfere umetnosti, razumem se u dobre i loše strane ovog posla, znam na čemu treba da se radi i poznajem ljude sa kojima sarađujem. Ko drugi treba da se bavi kulturom nego onaj ko je baš iz te sfere – samouvereno kazuje.
I za kraj nam kaže da se u životu vodi time da uči iz prošlosti, da živi u sadašnjosti i tek onda planira budućnost. Svakako je najviše fokusirana na sadašnji trenutak, da uspe da ga udahne punim plućima i proživi ga što kvalitetnije. Ne kaje se ni zbog čega, jer za svaku svoju odluku dobro promisli, a ponosna je na to kada joj neko kaže da je dobar čovek, da je iskrena i da ima divno i vaspitano dete.
– Tada znam da sam na dobrom putu – sa osmehom zaključuje.

Ide iz uloge u ulogu
Već nekoliko godina, talentovana Britanka Rut Vilson (37) važi za jednu od najuposlenijih glumica u svetu TV serija. Iako u karijeri ima i filmskih naslova („Ana Karenjina”, „Usamljeni rendžer”, „Spasavanje gospodina Benksa”, „Tamna reka”), televizijski su joj mnogo upečatljiviji.
Sve je počelo od uloge Džejn Ejr u istoimenoj četvorodelnoj britanskoj seriji iz 2006. godine. U televizijskoj adaptaciji poznate knjige Šarlote Bronte, Rut je briljirala kao glavna junakinja i za koju je bila nominovana za prestižne nagrade „Zlatni globus” i „Bafta”. Tada je otpočeo njen glumački put koji je odmah nastavila rolom u britanskoj crnohumornoj komediji „Suburban šotaut”. Od tada je stalno zauzeta novim ulogama u serijama i televizijskim filmovima – od „Gospođice Marpl” i „Zatvorenika”, do „Osvojiti Meri” i „Malog ostrva”.


Idris ­Elba­ i ­Rut ­u ­„Luteru”


Upečatljivu rolu psihopate Alis Morgan ostvarila je u odličnoj britanskoj kriminalističkoj drami „Luter” (četvrtkom u 19.00 na HBO), u kojoj je partner  popularni Idris Elba. Od pet sezona pojavila se u četiri i u svakoj ostavila snažan lični pečat. Tako je četvrti serijal delovao bled bez Alis koja samo tada nije bila za petama detektivu Luteru. Veliki broj obožavalaca koje je stekla ovom ulogom u seriji koja važi za jednu od najboljih u kriminalističkom žanru, prelio se i na njene naredne projekte. Psihološka drama „Afera” (radnim danima oko ponoći na RTS 1) jedna je od tih.
U vrtlogu „Afere”
Rut glumi Alison, mladu konobaricu, koja pokušava da sredi svoj život nakon gubitka sina. Kada upozna Nou (Dominik Vest), život joj se menja u trenu. Započinju tajnu vezu koja će zauvek promeniti živote njih ali i njihovih porodica... Ova psihološka drama o preljubama, životu, gubicima i strahovima, koja na poseban način istražuje emotivne posledice vanbračne veze pobrala je simpatije gledalaca, ali i kritike. Ne čudi što je serija odmah postala popularna. Ovenčana je „Zlatnim globusem”, baš kao i Vilsonova. Rad na ovoj drami samo naizgled proticao je lagano. Bar kada je reč o Rut. Vest o njenom napuštanju serije na kraju četvrte sezone uzdrmao je njene obožavaoce, prvenstveno zbog njene izjave da iza toga stoji mnogo veća priča o kojoj joj nije dozvoljeno da govori.

Sa­ Dominikom ­Vestom­ u ­„Aferi”

Jedno je sigurno znala – da više ne želi da glumi u ovoj seriji. To je jasno rekla producentima na kraju treće sezone koji su odmah počeli da pripremaju njen odlazak. Kada je pre četiri godine ulazila u ovaj projekat, Vilsonova je izjavila da joj je želja da kroz priču o Alison razotkrije tabu prevare partnera, odnosno da pred publikom preispita stigmu koja prati preljubnike. To je i učinila.
U jutarnjem programu američke televizije Si-Bi-Es otkrila je da joj nije dozvoljeno da priča o razlozima za njenu odluku. Ona je negirala ranije navode medija da je razlog činjenica da je slabije plaćena od kolege Dominika Vesta. Šoutajm, koji producira seriju, oglasio se kratkim saopštenjem u kome se navodi da je lik Alison ispričao svoju priču i da će se gledaoci sledeće sezone oprostiti sa ostatkom likova. Ubrzo je stigla i vest da njen kolega Džošua Džekson odlazi, kao i da će peta sezona „Afere” ujedno biti i poslednja.
„Gospođa Vilson”, životna priča njene bake
Rut Vilson dugo je imala jednu ideju na umu, a to je da realizuje projekat o svojoj baki. Reč je o seriji „Gospođa Vilson” (od 17. marta u 21.00 ponovo na Epik drami), inspirisanoj memoarima njene bake Alison Vilson. U fokusu je naizgled miran život koji je vodila sa svojim suprugom Alekom. Alison Vilson je žena koja misli da je u srećnom braku sve dok Alek ne umre i na vratima joj se ne pojavi žena koja tvrdi da je ona prava gospođa Vilson. Alison čvrsto reši da dokaže ispravnost svog braka i to da je suprug voleo, ali umesto toga nađe se u svetu uznemirujućih tajni koje su zauvek promenile njen život i sliku o suprugu...

U­ seriji ­„Go­spo­đa­ Vil­son”

Njen deda, Alek Vilson, bio je pisac, špijun i agent tajne službe koji je služio u Prvom svetskom ratu, a potom se preselio u Indiju gde je bio profesor engleske književnosti i gde je počeo da piše špijunske romane koji su kasnije postali veoma čitani i hvaljeni. Činjenica da je on špijun šokirala je sve. Pored Alison, on je imao još tri žene. Alek je čovek pun tajni. Obaveštajna služba nije želela da objavi još informacija o njemu, jer je reč o osetljivom slučaju, pa je teško razjasniti njegov život.
Rut je prvenstveno želela da u ovaj projekat uđe samo kao producent i saradnik na scenariju. Posle mnogo razmišljanja, odlučila je da je najbolje da se nađe u koži svoje bake. Ovu ulogu smatra najtežom u dosadašnjoj glumačkoj karijeri i sudeći prema komentarima gledalaca i stručne kritike – nije pogrešila što je prihvatila.
Za razliku od njene bake, Rutin privatan život nije toliko dramatičan. Bila je u vezi sa kolegom Džudom Loom, a mediji su je spajali sa Džejkom Džilenholom, Džonijem Depom i Džošuom Džeksonom. Za sada, ne želi da razmišlja ni o čemu drugom osim o karijeri koju već nekoliko godina uspešno gradi u Velikoj Britaniji i Americi.

Ženska posla
Davno, davno (1958) slavni pevač, glumac i gitarista Domeniko Modunjo takmičio se na festivalu „Sanremo” s pesmom „Nel blu di pinto di blu”. Kada je ponovo izašao na scenu kao pobednik i samim tim predstavnik Italije na „Pesmi Evrovizije” te godine, čitava publika u dvorani je zajedno s njim pevala refren te pesme. Na „Pesmi Evrovizije” je bio treći, a kompozicija je postala evergrin sa kraćim naslovom „Volare”.
Koliko bi pesama sa „Beovizije”, na kojoj se izabrao naš predstavnik na „Evrosongu”, gledaoci sa dobrim sluhom mogli da otpevuše posle prvog slušanja? Pobedila je Nevena Božović, kojoj će ovo biti treći nastup na ovoj muzičkoj smotri (predstavljala je našu zemlju na „Dečjem Evrosongu” i kasnije, sa 18 godina, na onom „velikom”). Ima odličan glas, lepo izgleda i nek joj je sa srećom,
RTS je ponovo pokazao da kuburi sa voditeljima. Da nije sjajne Dragane Kosjerine, ne bi bilo ni traga od glamura i spektakla. Ana Babić je opreznija, ali korektna, a samim tim što su u glavnu voditeljsku postavku ubacili dva glumca, priznali su da ili nemaju dovoljno dobrih muških voditelja ili, što je realnije, ne umeju da ih iskoriste. Ili obuče, što je posao svakog uređivačkog tima. Ivan Mihajlović i Nebojša Milovanović su domaći na RTS-u jer su glumili u popularnim serijama „Vojna akademija” (Mihajlović) i „Koreni” (Milovanović). Ali, verovano su poene osvojili u novogodišnjem programu ove TV kuće.
Tokom dve polufinalne i finalne večeri nazovi grin rum smo čuli stotinak puta. I nikoga nije obradovao. Jer, umesto laganog ćaskanja sa autorima i pevačima, čuli smo kao nepotrebna pitanja, neobuzdan smeh, loše šale, podvriskivanje... Sasvim je izvesno da je Kristini Radenković i Bojani Marković neko rekao da budu „što veselije i da prave atmosferu” jer se tako radi i na „Evrosongu”, ali tamo sve što deluje spontano, nije nimalo spontano nego osmišljeno.
Što se pesama tiče, svaki gledalac je imao svog favorita, ali pesma „Belo”, koju je pevao „kralj trilera” i pobednik „Pinkovih zvezda” Ivan Kurtić će možda već ovog vikenda postati kafanski hit jer ima melodiju koja se lepi za uvo. Da je kojim slučajem pobedio i postao naš predstavnik u Tel Avivu teško bi bilo na engleskom objasniti refren: „Crvene su cipele, crveni ’ferari’, a ti danas nisi tu, to mi sreću kvari... eh, što nije tvoje lice ispod njenog vela, nema veze što bi bila postelja bela, bela.” Pesmu o dokazu devojačke nevinosti u najbukvalnijem smislu garantovano niko drugi nije imao u 21. veku. A ni u dvadesetom.
    </div>
    <div id="kolumna">
Briši i ne komentariši
Prolazim Sarajevskom ulicom. Na zidu velike, napuštene zgrade „Srboleka” grafit: „Najbrži put do uspeha je zadobiti milost vladara”. Duhovito i pametno. Drugog dana na istom zidu je dopisano: „Politika je kurva”. Dobro, to svi znamo. Sledećeg dana pojavio se još jedan autor: „Neka ide sve u p. m. sa mnom na čelu”. Misao puna optimizma i vere u budućnost.
U Novom Sadu osnovana je 2014. „Antigrafitna jedinica”. Jedinica za brisanje nepodobnih grafita. Šta čeka Beograd? Zašto Novi Sad da bude uvek u nečemu ispred Beograda? Da bih pomogao svom voljenom gradu u toj neravnopravnoj borbi sa grafitima, napisao sam originalnu naučnofantastičnu dramu u jednom činu. Drama se događa u dalekoj budućnosti. Lica i događaji su izmišljeni. Grafiti su pravi.
PRVI: Alo, Soko zove Orla… Javi se, Orle!
DRUGI: Kaži, Sokole.
PRVI: Ovde „Antigrafitna jedinica 2”. Na Novom Beogradu, na zgradi „Megatrenda” piše: „Nemoguće je moguće”. Šefe, šta mu to znači? Da brišemo ili da ostavimo?
DRUGI: To znači da je nemoguće moguće. Doktoriraš pre nego što diplomiraš. Ostavi, da znaju studenti šta ih čeka.
PRVI: „Džabe ste krečili, ja je i dalje volim.” I još se potpisao: Romeo. To je neki zaljubljeni Rom iz kraja. Glupo je da krečim, on će opet da piše! Ovde ima još jedan nepodoban grafit. „Smrt pederima.”
DRUGI: To ostavi. Toga ima po celom gradu. Ko će to sve da obriše…
PRVI: A preko na zgradi je napisano „Zavij u crno, žene u crnom”. Ne znam šta im to znači…
DRUGI: To ne diraj, mogu da se pobune nevladine organizacije. Možda su to oni napisali, pa će da ispadne da namerno brišemo ono što su oni napisali.
PRVI: „Džabe vam skupi satovi kada nemate vremena.” To mi se dopada. Šefe, ovde je ceo kraj ispisan „GO Vegan”. To su pisali neki stranci? Strani neprijatelji i špijuni…
DRUGI: Ma ne, to su ovi naši što ne jedu meso.
PRVI: Penzioneri. Penzioneri pišu grafite?! Šefe, ovde smo na Studentskom trgu: „Ne pretvaram se da znam ono što ne znam.” Ovo je neka budala smislila! I još se potpisao: Sokrat.
DRUGI: Sokrat?! Proveriću sa drugovima iz BIA… Ko je taj Sokrat?
PRVI: Je l’ da brišem?
DRUGI: Ostavi. Možda je to pisao neko iz Akademije nauka.
PRVI: Orle, ovde smo u Balkanskoj. „Nemamo demokratiju, ali imamo odličan roštilj.” Šefe, je l’ znate gde je taj roštilj? Vreme je za „topli obrok”.
PAUZA
PRVI: „Duži pendreci se duže pamte.” Ovde smo kod Stadiona…
DRUGI: To ostavi! To smo mi napisali. Da znaju navijači šta ih čeka!
PRVI: „Ona je ledeni breg koji čeka svoj Titanik.” Šefe, ne znam šta je pisac hteo da kaže…
DRUGI: Teraj dalje. Ne znam ni ja.
PRVI: „Dobra dela ne brišu zla.” Šefe, ako ja to razumem… Ja bih to ostavio. To je kao ono: kupim ženi danas buket cveća da zaboravi na šamar koji je dobila juče. „Neko pije od tuge, neko od radosti, a ja od jutra.”
DRUGI: Ostavi!
PRVI: „Sliku tvoju ljubim… šapćem tvoje ime”, a ispod je naslikan ministar Vulin u prirodnoj veličini u uniformi sa sve puškom i šajkačom sa petokrakom. Kao mali Boško Buha!
DRUGI: Briši!
PRVI: Au, šefe, trebaće mi pola tone kreča!
DRUGI: Briši i ne komentariši!
PRVI: „Proleteri svih zemalja, izvinite… Vaš Marks.” To je onaj što nas je zaje…! Brišem! Ovde na školi „Mokranjac” piše „Prodajem novu ’stradivarijus’ violinu.” Šefe, ja znam da vaša ćerka svira violinu, da se raspitam za ovog ’stradivarijusa’? Nova violina, a ’stradivarijus’! možda je cena povoljna?
DRUGI: Raspitaj se…
PRVI: Ovde smo u Nemanjinoj. Na zgradi vlade piše „Samo nazadni ne vide napredak.”
DRUGI: To je u redu. To ostavi! Neka i nazadni i napredni vide napredak…
PRVI: Šefe, ovde smo u podzemnom prolazu na Novom Beogradu. Ima ovde jedan crtež: čovek sedi na oblacima, a mi dole ispod njegovih nogu, kao mravi… idemo levo-desno, ne znamo ni kuda ćemo ni šta ćemo.
DRUGI: Šta piše?
PRVI: „Nemoj da izigravaš Boga, mesto je već zauzeto.”
DRUGI: Briši i ne komentariši!
 
P. S. Svi grafiti u ovom tekstu prepisani su sa beogradskih zidova. Zahvaljujem nepoznatim autorima.
Profesor FDU

    </div>
    <div id="magazin">
Kako je Karađorđev unuk branio Francusku
Iako obrazovani oficir, kao strani državljanin Petar Prvi Karađorđević nije mogao da stupi u regularnu armiju po izbijanju Francusko-pruskog rata 10. jula 1870, tako da mu je jedino preostala – Legija stranaca u Alžiru Kralj Petar Prvi Karađorđević je rođen 11. jula 1844. godine u Beogradu, u kući Miše Anastasijevića, kao peto dete kneza Aleksandra i kneginje Perside, ćerke vojvode Jevrema Nenadovića. Naime, u to vreme se Stari konak, u kome je boravila kneževa porodica, popravljao, te su Karađorđevići privremeno živeli u kući Anastasijevića.
Kada je Petar stasao za polazak u školu, iskrsli su prvi problemi; u to vreme školstvo u Srbiji nije bilo dovoljno razvijeno, a knez Aleksandar je insistirao da mu se deca školuju u zemlji.
Na inicijativu Ilije Garašanina, rešenje je pronađeno u angažovanju inostranih vaspitača koji bi dopunjavali osnovno obrazovanje mladog kneževića. Upravnik Artiljerijske škole František Zah zalagao se da se za Petrovog vaspitača angažuje neko od čeških profesora. Na predlog Pavla Jozefa Šafarika, dr Jana Kašpara Palackog i Františeka Ladislava Rigera, za ovu dužnost odabran je dr Vilhelm Gabler (kasnije upravnik Ženske škole u Gornjoj Austriji). U maju 1852. godine Ilija Garašanin je otputovao u Prag radi pregovora sa Gablerom, koji je već u avgustu iste godine doputovao u Beograd i preuzeo dužnost vaspitača.

Sen-Sir, izložba klase „Pueblo” sa bistom kralja Petra u centru

Petar je 1853. godine završio osnovnu školu i počeo pripreme za upis u gimnaziju. Međutim, u leto 1854, Gabler je otpušten iz službe jer nije prihvatio da se brine i o vaspitanju Petrovog mlađeg brata Andreja. No, Petar je uspešno položio prijemne ispite i upisao prvi razred gimnazije. U to vreme, tačnije, 1854. i 1855, francuskom jeziku ga je podučavao državni pitomac Jevrem Grujić, koji se upravo vratio sa školovanja u Parizu. Znanje francuskog Petru će kasnije, tokom života u Švajcarskoj i Francuskoj, biti od neprocenjivog značaja. U junu 1855. sa uspehom je završio prvi razred gimnazije; maja 1856 – drugi, a 23. septembra 1857 – i treći razred.
Kada je naredne godine okončao četvrti razred, knez Aleksandar mu je, na osnovu preporuka Vuka Stefanovića Karadžića i dr Franca Ritera von Miklošiča, angažovao novog privatnog vaspitača dr Ljudevita Luja Podgorskog (Podhorški).
Petar i mlađi brat Andrej su, 23. septembra 1858, u pratnji Podgorskog, krenuli na dalje školovanje u Švajcarsku. U Ženevu su stigli 27. septembra. Petar je odmah upisan u ženevski zavod Venel-Olivije, dok su Andrej i vaspitač smešteni u krugu internata.
Bez obzira na to što je nakon Svetoandrejske skupštine dinastija Karađorđevića udaljena sa srpskog prestola (Petrov nastavnik Grujić je, kao liberal, odigrao značajnu ulogu u dinastičkoj promeni), Aleksandar je želeo da Petar nastavi školovanje u prestižnim ustanovama.
Iz Ženeve ga je prebacio u Francusku, gde se Petar 1860. godine upisao na Sent-Barb, pariski koledž sa najdužom tradicijom (osnovan još 1460. godine). Knežević je septembra 1861. diplomirao na koledžu. No, porodica je želela da Petar stekne i vojno obrazovanje na čuvenoj francuskoj Imperijalnoj specijalnoj vojnoj školi (akademiji) Sen-Sir, te je knez Aleksandar, uz pomoć srpskog ministra vojnog, Ipolita Mondena, pismenim putem intervenisao kod Napoleona Trećeg. Najvišom odlukom od 5. novembra 1862, Petru je dozvoljeno da se upiše u Imperijalnu školu u svojstvu inostranog pitomca.

Vojna akademija Sen-Sir

Tako je 10. novembra primljen u 47. klasu akademije Sen-Sir i upisan u spisak slušalaca pod rednim brojem 205 (od ukupno 273 pitomaca). Na promociji „Pueblo”, 1864, dobio je diplomu i proizveden je u čin potporučnika. Naime, po staroj tradiciji Akademije, svaka promocija je održavana u čast neke od pobeda francuske vojske. Za 47. klasu general Eli Frederik Fore odabrao je zauzimanje Puebla 17. maja 1863. tokom francuske intervencije u Meksiku.
Po završetku Akademije, Petar je nastavio usavršavanje u Specijalističkoj artiljerijsko-inženjerskoj školi u Mecu, koje je dovršio 1867. godine. Nakon izbijanja Francusko-pruskog rata (10. jul 1870), Petar, iako obrazovani oficir, kao strani državljanin nije mogao da stupi u regularnu armiju. Tako mu je kao jedina opcija preostala – Legija stranaca. Legija je u to vreme bila stacionirana u Alžiru.
Ona se i inače, prema osnivačkom Ukazu od 9. marta 1831, nije mogla angažovati na evropskom delu francuske imperije. S druge strane, problem je predstavljao i veliki broj Nemaca u njenim redovima, za koje se postavilo pitanje da li bi se borili protiv svojih sunarodnika. No, nakon početnih poraza, francuski generalštab je doneo odluku da se u borbama angažuju i „prekomorske” trupe. Tako su 11. oktobra 1870. dva provizorno oformljena bataljona (1. i 2, popunjeni vojnicima 3, 4. i 5. bataljona koji nisu bili germanskog porekla) iskrcana u Tulonu. Delovi 3. i 4. bataljona ostali su u Alžiru, boreći se protiv Kabila (berberske etničke grupe koja se suprotstavljala kolonizaciji). Da bi ojačali svoje snage, Francuzi su 22. avgusta u Turu osnovali novi 5. bataljon (jedinica će biti popunjena ostacima starog, „afričkog”, 5. bataljona tek 17. oktobra 1870). Petar, koji je u to vreme živeo u Parizu, 25. septembra 1870. dobrovoljno se prijavio u Legiju stranaca.
Pod pseudonimom Pjer Kara u činu potporučnika, raspoređen je u novi 5. bataljon, koji je inkorporiran u 1. brigadu 2. divizije 15. korpusa Armije Loare. U istu jedinicu, kao običan vojnik, prijavio se i Nikola K. Nenadović, sin Petrove sestre Poleksije. Bataljon je, pod komandom kapetana Žozefa-Viktora Aragoa, kod Orleana raspoređen u francuski centar odbrane sa zadatkom da štiti put za Pariz, Lez Ed i predgrađe Banijer. Bataljon, koji je brojao ukupno 1.350 legionara, 11. oktobra je pružio herojski otpor u predgrađu Banije; u borbi je poginulo ili ranjeno 600, a zarobljeno 250 boraca. Među vojnicima koje je zarobio Prvi bavarski korpus nalazio se i Pjer Kara. No, uspeo je da pobegne, prepliva Loaru i priključi se zaštitnici Druge armije Loare, odakle je raspoređen u štab 1. pešadijske divizije 18. korpusa. Nažalost, u borbama u predgrađu Banijer, pogođen sa pet neprijateljskih zrna, poginuo je njegov sestrić, Nikola Nikolajević.


Predsednik Francuske 1911. godine dodeljuje kralju Petru prvi primerak komemorativne medalje za rat 1870–1871.


Za hrabro držanje kod Orleana Pjer Kara je unapređen u poručnika. O Petrovom podvigu kod Banijera postoji nekoliko verzija. Međutim, u francuskom „Ilustrovanom magazinu” iz januara 1913. publikovano je pismo kapetana Žorža Bonea, Petrovog kolege sa Sen-Sira, pisano 29. oktobra 1870. Bone je zabeležio da se Petar preobukao u odeću mlinara i glumio pijanicu. Jedan bavarski narednik mu je opalio šamar i najurio ga iz zarobljeničkog logora kao „idiota”. Tako se Petar dokopao Loare, preplivao je i 12. oktobra se pridružio svojim saborcima. Mesec dana kasnije, 25. i 28. novembra 1870, borio se kod Mezijera i Žuranvila. Naredne godine, 8. januara, u bici kod Vilerseksela, bio je ranjen. Prema „Biltenu Akademije Sen-Sir” od 12. januara 1912, Petar je za hrabrost pokazanu kod Vilerseksela odlikovan oficirskim krstom Legije časti. Konačno, od 15. do 17. januara 1871, učestvovao je i u sukobima oko Erikura.
Poručnik Pjer Kara je u francuskim redovima ostao sve dok se delovi Istočne armije nisu povukli na švajcarsku teritoriju. Nakon potpisivanja primirja, Petar je iz Bordoa, 6. marta 1871, francuskom ministru vojnom Pjeru Dežanu podneo ostavku na vojnu službu.
Nakon stupanja na presto, kralj Petar je Francusku prvi put posetio 16. novembra 1911. godine. Francuzi su mu priredili veličanstven doček. Predsednik Republike Arman Faler uručio je kralju, kao poseban znak zahvalnosti za učešće u ratu protiv Pruske, prvi primerak komemorativne medalje za rat 1870–1871, ustanovljene samo nedelju dana ranije, 9. novembra. Kralj je 17. novembra posetio i Sen-Sir – dočekan je sa najvišim počastima, a pokazan mu je i krevet sa brojem 205, koji mu je pripadao tokom pitomačkih dana. U svečanom salonu Akademije visio je i veliki portret srpskog kralja. Kako je zabeležio francuski „Mali žurnal” od 26. novembra 1911, iste počasti i zahvalnost Petru je iskazao i Orlean, „tokom čije odbrane je zaslužio orden Legije časti”.
Samo tri godine kasnije, Francuskoj će se ukazati prilika da uzvrati zahvalnost zemlji čiji kralj se borio za njenu slobodu.

Glumac nije pajac
Za Viktora Savića, poznatog glumca mlađe generacije, beogradsko naselje Banovo brdo je idealno mesto za život. Ima gotovo sve što bi čovek poželeti mogao. Na radost svih Čukaričana, a naročito Viktorovu, nedavno je dobilo i pozorište. Tom činu umnogome je i sam kumovao.
– Moji drugovi iz kraja i ja dugo maštamo o pozorištu na Banovom brdu. Pre nekoliko godina izašli smo na lokalne izbore kao Grupa građana pod parolom „Vaša Čukarica, vaša pravila – Viktor Savić”. Jedna od tačaka u našem programu odnosila se na postavljanje letnje pozorišne scene u parku. Kada su 2017. godine odvojili poseban budžet za kulturu, čelnici opštine Čukarice su se konsultovali sa mnom gde bi taj novac mogao pametno da se uloži. Pošto im se dopao predlog, odmah sam pozvao kolegu Andriju Miloševića, koji već neko vreme živi na Banovom brdu i uveliko se raspitivao i maštao o pozorištu. Bez njega se tog posla sigurno ne bih dohvatio – kaže Viktor.
Nekadašnja bioskopska sala je renovirana i od prošle godine u njoj je pozorište pod nazivom Teatar na Brdu. Viktor i Andrija su tu i umetnički direktor i direktor pozorišta, i glumci... U predstavi „Šećer je sitan, osim kad je kocka”, u režiji Nikole Pejakovića, koja je trenutno vrlo gledana, pored njih igraju Aleksandra Tomić (Viktorova najbolja drugarica iz osnovne škole) i Sloboda Mićalović.

U predstavi „Šećer je sitan osim kad je kocka” sa koleginicom Slobodom Mićalović (Fotografije privatna arhiva Viktora Savića)

Nema beznačajne uloge
Viktor je svoje glumačko umeće pokazao i na televiziji, i na filmu i u brojnim predstavama u pozorištu.
– Uloge su kao loše i dobre veze u ljubavi. Nijedna nije beznačajna. Sve se dešavaju s razlogom, da bismo iz njih izvukli neku pouku. Ipak, izdvojio bih lik Milutinca u filmu „Montevideo, bog te video”, koji je publici, a i meni, možda najbolje legao – procenjuje.
Njegovo matično pozorište je „Boško Buha”, a igra i u Narodnom pozorištu, Ateljeu 212, Zvezdara teatru i Madlenijanumu.
– Trenutno na repertoaru imam više od 12 naslova. Bilo je možda i dražih, ali „Velika drama” je najznačajnija i najozbiljnija uloga u mojoj pozorišnoj karijeri – kaže naš sagovornik, kome dečje predstave u odnosu na sve ostalo predstavljaju relaksaciju. Viktor sa glumcima iz pozorišta ne sedi po bifeima i ne raspreda o poslu. Čim se završi predstava, odmah beži u svoju bazu na Brdu. Ima širok krug bliskih prijatelja.
– To su ljudi različitih profesija sa kojima se poznajem od detinjstva. Išli smo u isti vrtić, istu Osnovnu školu „Josif Pančić”. Mnogi su završili 13. gimnaziju na Banovom brdu, a ja sam upisao Četvrtu beogradsku gimnaziju na Dedinju, ali nismo prekidali veze – ističe.
Luduje na snoubordu
Viktor je rođen na Senjaku, ali od treće godine živi na Banovom brdu. U jednom trenutku napravio je izlet do Vračara, ali se brzo vratio. Svoj kraj ne bi ni za šta menjao. Planira da tu ostane zauvek.
– Neverovatna je privilegija što sam od moje kuće najviše za pet minuta kolima ili deset, petnaest minuta pešaka u šumi, a u gradu živim. Volim i jezero na Adi Ciganliji, ali dušom sam bliži Košutnjaku. Uvek bih more menjao za planinu – priznaje.
Mnoge lepe uspomene iz detinjstva vežu ga za Brdo. Da li je kao dečak pravio nestašluke? Ušivali su mu glavu i delove tela sigurno deset, možda i petnaest puta. Ali, to su rane koje brzo zacele. Najviše je „bolelo” njegove roditelje.
Svoj temperament ni danas nije obuzdao. Sada luduje na snoubordu.
– Idem jedanput godišnje na skijanje u Italiju, a Kopaonik je blizu, pa tamo često pobegnem za vikend. Imao sam priliku da idem i leti na planinu. Bilo je pravo uživanje dok sam u Bugarskoj na Rili šetao od jezera do jezera na dve i tri hiljade metara. I to mi je bolje od mora. Ne volim previše da se sunčam, ne odgovara mi ritam života na vrućini. Zimi odlazim na spavanje najkasnije do ponoći, a leti tek tada izlazim u grad. Ali, kada rešim da idem na more, najčešće biram „parti” ostrva, poput Ibice, koja ima lepu prirodu, ali i najbolje žurke na svetu – otkriva.
I muzika ima veliki značaj u Viktorovom životu. Od klasične do elektronske.
– Odrastao sam uz sve muzičke žanrove pored majke i oca. Tata i sada sa svojim bendom „Lole i radio bluz bend” ima svirke po džez klubovima. Pišem tekstove i komponujem rep isključivo za svoju dušu. Treba uskoro da mi izađu nova pesma i spot.

Scena iz filma „Montevideo, bog te video”

Muzika samo hobi
Ipak mu je drago što je gluma njegov poziv, a muzika samo hobi.
Od svakog muzičkog žanra ima bar pet pesama koje obožava, čak i u turbofolku. Kafana ga ne privlači, smeta mu dim, a retko i pije, pa na takva mesta ide samo s povodom. Tada naručuje Tomine pesme, a obožava i Rođu Raičevića.
Viktor važi za jednog od najprivlačnijih glumaca na sceni, pa njegov ljubavni život izaziva veliku pažnju. Mediji su ga povezivali sa mnogim atraktivnim devojkama, ali on se, bar za sada, kaže, nijednoj nije obećao.
– Imam 35 godina i krivo mi je što se još nisam oženio. Sestra se udala, ima i dete, a pet godina je mlađa od mene, ali ja nemam osobu s kojom bih u ovom trenutku gradio porodicu. Ako se u toj ulozi ne ostvarim, smatram da sam vodio promašen život. Ali, sve je to božja volja – čvrsto je uveren.
Više ne igra fudbal
Fudbal je obeležio veliki period moga života, ali prestao sam da ga igram da se ne bih povređivao. Fudbal sada samo gledam. Strastveni sam navijač FK „Crvena Zvezda”, u njihovoj sam skupštini već drugi mandat. Sa Aleksandrom Radojčićem sam učestvovao i u radnim akcijama renoviranja stadiona „Rajko Mitić”.
Oče naš
Devet godina sam bio član dramske grupe koju je vodio Mika Aleksić. To se odrazilo i na moje opšte vaspitanje, jer se podudaralo sa kućnim. On je zaslužan što imam naviku da čitam. „Oče naš” sam naučio kod njega, a posle sam uz porodicu nastavio duhovno da se nadograđujem. Iz prvog pokušaja 2002. godine upisao sam glumu na Fakultetu dramskih umetnosti u klasi kod profesora Vlade Jeftovića i diplomirao.
Humanitarne žurke
Viktoru smeta što od glumaca, pogotovo komičara, očekuju da u svakom momentu budu zabavni.
– Naravno da takve stvari opterećuju. Niko od nas nije pajac. I mi često ustanemo neraspoloženi, zabrinuti i nervozni. Ja možda nekome delujem i odbojno, i rezervisano, i zatvoreno, možda i namršteno, ali meni to, iskreno, olakšava život, jer mi onda manje prilaze na ulici. Znam da ljudi vole majmune, ali ni majmunu ne prija uvek da ga neko dira. Pogledajte orangutane ili bilo koje životinje u zoološkim vrtovima koje tuguju u kavezima. Ne znači da onaj ko je duhovit mora stalno to da bude. To su prevelika očekivanja – ističe Viktor. Dobru stranu popularnosti vidi u tome što može da utiče na svest ljudi kada na primer treba da učestvuju u dobrotvornim akcijama.

Najveća cvetna bašta na svetu
Najlepše, najcvetnije i najzelenije mesto u Dubaiju je Čudesna bašta, koja je ovog februara proslavila šesti rođendan. U njoj je zaista sve čudesno: od 150 miliona cvetova svih boja i vrsta fantastično raspoređenih na 72.000 kvadratnih metara, do skulptura koje su upisane u Ginisovu knjigu rekorda. Kako smo čuli, za zalivanje najveće cvetne bašte na svetu dnevno se potroši 800.000 litara vode, a zbog vrele i suve klime, bašta je otvorena samo tokom emiratske „zime”, od novembra do maja.

(Fotografije S. Gucijan)

Odmah na ulazu, nakon kupovine karte koja košta 12 evra, posetioce dočekuju Mini i Miki Maus u džinovskim razmerama, ali i ostali Diznijevi junci. Miki je po Ginisu najviša cvetna figura na setu, visoka 18 metara i teška čak 35 tona, u koju je utkano oko 100.000 biljaka. Nismo uspeli da dokučimo zašto to zvanje nije ponela i Mini, koja je odokativnom metodom iste visine i težine (prosudite i sami).

Šetnjom ispod cvetnih lukova u obliku srca i leptira, stiže se i do najveće cvetne skulpture na svetu – aviona Airbus A380, koji je napravljen od 500.000 cvetova i biljaka. Omiljena mesta za fotografisanje su i džinovske skulpture mačaka, slonova i labudova, a dah oduzimaju i cvetni sat od 15 metara, dvorac kao iz bajke sa restoranima, cvetni amfiteatar, džinovska kornjača, bezbroj fontana i veštačko jezero... Atrakcija je i verzija plišanog medvedića od 12 metara koji drži crveno srce. Tedi ber je omiljena meta za fotografisanje mališana, ali i parova na Dan zaljubljenih. Pasaž natkriven raznobojnim kišobranima u najvrelijem delu dana obezbeđuje neophodnu hladovinu za predah i klopu...

Onima kojima nije dosta cvetnih čudesa, mogu da posete i Kuću leptira, koja je smeštena tik uz Baštu. Za, po našem mišljenju, preskupih 13 evra, posetioci mogu da obiđu nekoliko paviljona u kojima se nalazi 15.000 leptira, kao i muzej u kojem dominiraju slike šeika svih sedam emirata, ali i njihovih naslednika, izrađene od presovanih insekata. Iako je u vodiču zapisano da ovde ima 26 vrsta leptira, najčešće smo viđali one sa braon i plavim šarama, pa smo pomalo razočarani izašli iz ove bašte. Jedini čudesan trenutak bio je kada je jedan od njih sleteo na lice potpisnice ovih redova. Snimak te scene i šokiranog lica bio je ipak dovoljan za lepu uspomenu i iz ove atrakcije Dubaija.

I Supermen ima slabosti: Dan bez interneta i mobilnog
Čini se da danas svi idemo kroz život sa ogromnim satom iznad glave koji pravi nesnosnu buku svakim otkucajem. Vreme, zapravo strah od proticanja vremena, postao je naš gonič. Poput Belog zeca u „Alisi u Zemlji čuda”, imamo utisak da stalno negde kasnimo, a da na kraju dana nismo sigurni ni gde smo toliko žurili. U toj trci sa vremenom, u želji da obezbedimo sebe, porodicu, gubimo iz vida prioritete i nađemo se u vrzinom kolu užurbanosti.
Kada je vreme da stanemo i koje posledice brzi životni tempo ostavlja na psihičko zdravlje, objašnjava Jovana Trbojević, doktor psiholoških nauka i psihoterapeut iz Novog Sada.
1. Kako usporiti ritam koji nas melje?
Prvi korak ka usporavanju ovog, često pogubnog ritma jeste priznanje da smo poput „muve bez glave” izleteli iz koloseka sopstvenog života. Neretko nas sa tim suoči telo – bolesti ili nedostatak kvalitetnih međuljudskih odnosa. To je pravi trenutak da preispitamo svoje prioritete. Kada odredimo koje su situacije, obaveze, želje i očekivanja „goruće”, a koje ne pripadaju toj kategoriji, moći ćemo i da usporimo. Nestaće i panika da nešto nećemo stići. U tome će vam od pomoći biti „pravilo 5 puta 5: ako nešto neće biti važno za 5 godina, nemojte trošiti ni 5 minuta nerviranja na to.” Ono olakšava svakodnevicu, jer poziva na procenjivanje prioriteta i povratak onome što je zaista bitno.
2. Da li svako od nas može da proceni kada okolnosti u kojima radi, studira, živi ugrožavaju njegovo psihičko i fizičko zdravlje?
Svi u nekom trenutku osetimo nezadovoljstvo sopstvenim životnim uslovima. Kada ne bi bilo tog nezadovoljstva ne bi bilo ni poziva na razvoj i promene. Međutim, treba razlikovati nezadovoljstvo od situacija koje predstavljaju nehumane uslove za rad i život. Danas, u hiperproizvodnji, gde je cilj više, a ne i bolje, ljudi se lako naviknu na postojeće stanje, te iz te navike, umora, često ne vide izlaz. Tek kada posledice postanu drastične, pojedini učine iskorak i potraže pomoć, alternativu. Međutim, kod nas još preovladava mentalitet da treba trpeti i ćutati, kao da mi sami nemamo nikakav uticaj niti zaslugu za sopstveni život. Stoga, čini mi se da će ipak mali broj ljudi prepoznati, a zatim i preduzeti nešto u slučaju da im je psihičko i fizičko zdravlje ugroženo.
3. Kome se češće događa da iscrpi svoje „mentalne” rezerve?
Čak i Supermen ima slabosti! Ne postoji osoba koja je savršeno mentalno zdrava ceo svoj život. Svi smo pod uticajem mnogobrojnih životnih zadataka, izazova, promena i svi imamo uspone i padove. Rezerve, pa i one „mentalne”, troše se, ali i pune. To je dvosmerni, uzajamni proces: važno je da čovek nauči šta ga „troši”, a šta „puni” i na taj način uspostaviti ravnotežu. Najugroženije su osobe koje prepoznaju situacije i reakcije koje ih troše, usled čega ne poseduju strategije „odbrane” i zbog čega se brže zamaraju.
4. Po kojim promenama prepoznajemo psihološke probleme?
Ljudi to najčešće opisuju kao hroničan umor i bezvoljnost ili rečenicom „Ne mogu više/Nemam snage.” Svaki dan se čini istim, bez ikakve želje da se u njemu i aktivno učestvuje. Zbog toga trpe odnosi sa drugima, jer nismo u stanju da im pružimo energiju koja nama nedostaje, a opet ne izgovaramo ono što osećamo, što dovodi do nesporazuma, konflikata i udaljavanja od ljudi – to postaje prenaporno. Na poslu „gubimo konce”, teško se fokusiramo. Telo šalje jasne signale da bi radije da se hibernira, nego da pruža otpor stresu i nervozi. Osećanja postaju burna, nismo u mogućnosti da razmišljamo razborito, već sve vidimo u crno-belim nijansama. Postoji poremećaj sna, ishrane... Radimo na auto-pilotu, gde u početku „pucamo” samo povremeno, a s vremenom sve više. Imamo doživljaj da nešto nije u redu, ali i dalje ćutimo. Upravo to ćutanje otežava proces regeneracije. Nekad nas bližnji suoče sa promenama koje uočavaju na nama, ali često to u tom stanju prepisujemo još jednoj frustraciji sa kojom nemamo snage da se borimo i udaljavamo se još više. Potrebno je strpljenje bližnjih, podrška i prisutnost kako bi došlo do suočavanja sa nedostatkom energije i traženjem pomoći.
5. Koliko možemo pomoći sami sebi, koliko i kada nam je potrebna pomoć stručnjaka?
Svi posedujemo neke „cake” koje koristimo kako bismo napunili baterije. To može da bude sport, druženje, vikend u pidžami uz filmove – nešto što umiruje, daje odstupnicu od užurbanog sveta. Međutim, kada ove tehnike više nemaju isti efekat i kada to stanje traje više nedelja, osobi je potrebna dodatna pomoć. Nema napretka bez aktivnog učešća, jer cilj stručnjaka nije da nekome daje samo savete već da toj osobi pomogne da razume bolje sebe, svoje reakcije, prepreke, ciljeve i želje i na kraju kako da sama obrađuje iskustva sopstvenog života.

6. Kada čovek treba da kaže samom sebi da mora da menja prebrzi ritam u kojem živi? Da li se u vreme borbe za egzistenciju i posao ikome može dati savet da promeni posao?
Jedan od poziva za buđenje je svest koliko ubrzani tempo utiče na nas i na našu porodicu. Svako mora stati u jednom trenutku i prihvatiti da ne može i, što je još bitnije, da ne mora sve da uradi odmah, da nešto može prepustiti i drugima. Tempo jeste ubrzan, često nametnut, ali što bi rekao poznati filozof Artur Šopenhauer: „Čemu žurba ka izlaznim vratima pre fajronta?”. Danas nikoga ne možemo tako lako savetovati da napusti posao, ali možemo da preporučimo različite strategije za prevladavanje stresa, ali i da osnažimo osobu i damo joj samopouzdanja kako bi osmislila alternativu i usudila se da potraži novi posao ili stvori sopstveni.
7. Ljudi neke lepe i stvari koje priželjkuju ostavljaju za vreme kada budu na godišnjem odmoru ili jednog dana kada budu u penziji... Da li je to dobar način planiranja sporijeg života i uživanja?
Fantazija „Jednog dana...”, s kojom većina nas preživljava svakodnevne stresove, zapravo je iluzija koja osobu teši i daje joj neku nadu da će „mučenju” doći kraj, ali i drži u jednoj tački lišenoj uživanja i sagledavanja suštine života. Planovi su dobri za podsticanje volje i daju motivaciju, ali ukoliko živimo za neki „jedan dan”, ispustićemo iz vida da gubimo današnji dan. Planove treba praviti racionalno i jasno, uz ujedno planiranje današnjeg dana. Pri dostizanju svakog velikog cilja moramo prvo ostvariti nekoliko manjih. Mnogi greše i zanemare naizgled sitne ciljeve i ne uživaju u njima, nego čekaju onaj veliki, „jednog dana”. Mi smo danas ovde, sutra ko zna gde?
8. Šta kažete osobama čiji je radni dan dug, žale se na nervozu, nesanicu, razdražljivost i različite vrste bolova, a tvrde da vole svoj posao?
Sve je veći broj ljudi koji ne uspeva da poveže psihosomatske tegobe (glavobolje, probleme sa želucem ili kičmom...) sa načinom na koji žive. Prvi korak je upravo u povezivanju tih stvari, ukoliko zaista jesu povezane. Ideja je da se napravi ravnoteža između rada i ljubavi, dve sposobnosti i potrebe koje svi imamo. „Radoholizam” često krije nezadovoljstvo, nesigurnost u međuljudskim odnosima ili u ličnom identitetu. Ne kažem da je pogrešno voleti ono što radimo i biti u potpunosti posvećen tome, već da ne treba zanemariti i ostale segmente života. Nedostatak u jednoj oblasti ne može se nadoknaditi tegom u drugoj oblasti. Gde postoji višak, postoji i manjak, a poput fiziološke homeostaze kojoj teži organizam, i naša psiha teži ravnoteži.
9. Koliko nas informacija sa interneta i druženje na društvenim mrežama opušta i čini dobro našem psihičkom zdravlju?
Ova tema postaje sve aktuelnija, budući da svaka nova generacija poseduje sve više digitalnih sposobnosti, a manje socijalnih. Pribegavamo internetu sa ciljem da se opustimo, međutim, gledanje tuđeg života, brzo listanje sadržaja, zapravo nas otupljuje i češće dovodi do lošeg raspoloženja usled doživljaja da smo protraćili sopstveni život. Upravo je internet doprineo strahu od propuštanja stvari, čime smo ubrzali i životni tempo kako bismo sve postigli i bili uspešni, „vidno” srećni. Kako se ne bismo borili sa sopstvenim životom u pravom smislu, emotivnu eutanaziju tražimo preko interneta. Pokušajte da provedete jedan dan bez interneta, telefona, vesti. Iznenadićete se koliko drugačije ćete se osećati.
10. Kako prekinuti ubrzanje? Gde počinje promena?
Promena ide postepeno, iako danas u javnosti sve češće možete videti ponude brzog rešenja i „popravke”. Nema brzog rešenja, rad na sebi zahteva strpljenje i upornost, ali i samosvest da želimo da podignemo pogled i vidimo život, ne kao ubrzani snimak, već kao šetnju u kojoj možemo da uživamo, radimo, volimo, patimo i rastemo. Počnite sa pravilom „Pet puta pet”, to je dobar početak.
​Novac i sreća
– Novac je postao valuta lične vrednosti. Samim tim, njegov nedostatak ili višak utiču na predstavu o nama samima – kaže Jovana Trbojević kada objašnjava koliko psihičko zdravlje zavisi od novca. – Paradoksalno, ni oni koji ga imaju mnogo ni oni koji se uvek žale da ga nemaju nisu zadovoljni.
– Ukoliko novac nedostaje, osoba sebe često vidi kao pasivnog i nesposobnog, samopouzdanje je nisko. A opet, ukoliko novca ima, osoba s vremenom gubi autentičnost, počinje da preispituje sopstvene želje, gubi dodir sa stvarnim svetom. Oba čoveka su izgubljena u svom svetu i otuđuju se od drugih. Svi se bore sa svojim demonima, samo oni imaju drugačiji oblik.

Seobe najčešća srpska reč: Najmasovnije devedesetih
Seobe su jedna od najčešćih reči sa ovih prostora. Dobrica Vulović, autor tri toma knjige „Srbija, zemlja izbeglištva”, početkom devedesetih godina prošlog veka upoznao je brojne izbeglice koje su tada dolazile iz ratom zahvaćenih područja bivše Jugoslavije. Tada na mestu komesara za izbeglice pune tri godine radio je na prihvatu i pomoći svima koji su napustili svoje domove i spas potražili u Srbiji. Kao sećanje na to vreme nastala je knjiga u kojoj su sabrana brojna dokumenta i svedočanstva na osnovu kojih će istoričari moći dodatno da rasvetle taj period u našoj istoriji, iako je dosta toga u vihoru rata zapaljeno.
Knjiga je povod za razgovor o naseljavanju Srbije i premeštanju stanovništva koje ima svoju dugu istoriju.





1. Kada je Srbija postala zemlja izbeglištva?
Za Srbiju bi se moglo reći da je cela njena istorija od Osmanlijskog carstva bila i istorija izbeglištva. Velika seoba Srba odnosi se na dve povezane migracije u 17. i 18. veku, kada je veliki broj Srba sa Kosova i Metohije i južnih krajeva prešao na sever, u oblast Habzburške monarhije i naselio se u delovima Ugarske i Slavonije, kao i Vojne krajine. Na čelu prve seobe iz 1690. bio je pećki patrijarh Arsenije (Čarnojević). Tada se u Austriju uselilo oko 37.000 porodica.
Pedeset godina kasnije, bila je druga velika seoba sa patrijarhom Arsenijem Jovanovićem na čelu.
Srpski etnički centar se seli iz starih područja Raške, Stare Srbije, Kosova i Metohije u Vojvodinu, a kasnije i u Šumadiju. Neposredno posle seobe među iseljenicima je zavladala glad i epidemija, tako da je veliki broj iseljenika ubrzo preminuo, pa je, kao rezultat toga došlo do masovnog iseljenja na istok, u Rusiju i Ukrajinu.
2. Da li je ostalo zapisano kada se prvi put pominje reč izbeglica u Srbiji?
Reč izbeglica se u Srbiji pominje u 19. veku, kada veliki broj žena, dece i starih beži iz Bosne posle Bosansko-hercegovačkog ustanka 1875. Kralj Milan Obrenović, 6. septembra 1876, za rukovođenje, prihvatom i zbrinjavanjem izbeglica, postavlja mitropolita beogradskog Mihajla Jovanovića. Odbor sakuplja hranu, garderobu i novac i zbrinjava izbeglice uglavnom u seoskim domaćinstvima.
3. Kada je nastupio sledeći talas naseljavanja Srbije?
Sledeći talas izbeglica dolazi nakon pucnja Gavrila Principa na Franca Ferdinanda, kada u Srbiju dolazi veliki broj Srba iz Bosne, pošto je u Sarajevu posle atentata usledio pogrom nad srpskim narodom, zatvaranje radnji, paljenje radionica i ubijanje.
4. Dva svetska rata su takođe donela masovna stradanja i premeštanja stanovništva. Šta biste izdvojili kao karakteristično?
Za vreme Velikog rata srpski narod i vojska doživeli su najstrašniju golgotu, uključujući i povlačenje preko Albanije. Drugi svetski rat pokrenuo je talas Srba sa Kosova i Metohije, Hrvatske, BiH, kao i iz Vojvodine. Slovenci su, takođe, pod određenim istorijskim okolnostima morali da napuste svoja ognjišta, a utočište su našli u Srbiji. Izbeglištvo nastalo tokom Drugog svetskog rata je najtragičnija i najmonstruoznija epizoda izbegličkog stanja u istoriji čovečanstva.
5. Vi ukazujete i na poratno iseljavanje šezdesetih i sedamdesetih godina prošlog veka?
Migracije Srba u najvećoj reproduktivnoj snazi odvijale su se i u okviru Srbije i u zemlje zapadne Evrope. Masovni odlazak u gradove, teško dolaženje do posla, otežani uslovi stanovanja, lažne ideologizacije „bratstva-jedinstva” i prihvatanje malograđanske svesti, nizak nivo obrazovanja i kulture, negativni trendovi priraštaja – dobijaju dramatične razmere. Cena svega toga bio je masovni odlazak na privremeni rad u inostranstvo, kao i političke emigracije. Procena je da je četiri miliona Srba rasuto po svim kontinentima. Značajan je broj naturalizovanih Srba za koje ne postoje evidencije i procene.
6. Vi ste bili neposredni svedok migracijama koje su usledile devedesetih godina?
U istoriji Srbije najmasovnije izbeglištvo dogodilo se devedesetih godina prošlog veka; ono je po svim svojim karakteristikama bilo identično sa fašističkim pogromima NDH i fašističke Nemačke u Drugom svetskom ratu. Tada je Srbija prihvatila oko 1.200.000 ljudi, uglavnom srpskog stanovništva sa ratnih područja, najviše iz Hrvatske i BiH. U to vreme, nije bila prihvatilište samo srpskog naroda, nego i drugih nacionalnih zajednica bivše SFRJ, muslimana, Hrvata, Jevreja, Roma...
7. O tome se manje zna, da li možete da nam navedete neki primer?
Početkom devedesetih u našem kolektivnom centru na Rtnju bili su smešteni i Srbi i muslimani poreklom iz Bratunca, Skelana i Srebrenice. I oni su se tamo lepo slagali, sklopljeno je i dvadeset mešovitih brakova. Nije bilo nijednog ekscesa, organizovali smo im i večernja druženja. Nismo hteli da muslimane smeštamo u Sandžak, da pravimo geta, već smo ih raspoređivali po zajedničkim centrima u Kragujevcu, Rtnju, Leskovcu i na drugim mestima. Bilo je slučajeva da su u Srbiju dolazili čak i neki Hrvati koji su bežali od ratnih sukoba.
8. Koliko je međunarodna zajednica pomagala onima koji su ostali bez svojih domova?
Izbeglice su u prvom periodu bile sasvim nevidljive za međunarodnu zajednicu u dodeli pomoći. Dok su izbeglice u Hrvatskoj i BiH dobijale pomoć u zbrinjavanju, u Srbiji se većina humanitarnih organizacija nije bavila njima. Međunarodna zajednica je ignorisala postojanje izbeglica u Srbiji. U kolektivnim smeštajima izdvajala je 0,25 centi po izbeglici, a u Bosni i Hrvatskoj po deset dolara. Program za izbeglice EU u Srbiji je počeo da se primenjuje dve godine nakon primene u Hrvatskoj i BiH.
9. Kako gledate na integracije u budućnosti i da li će umesto raseljavanja doći do useljavanja?
To najviše zavisi od međunarodne zajednice, mi ne možemo ništa da uradimo. Sa više optimizma gledam na ekonomsku i kulturnu saradnju. Problemi migranata se teško rešavaju. Kriza palestinskih i libijskih izbeglica traje decenijama, slično je i na našim prostorima. Prošlo je četvrt veka od ratova, a hiljadu pitanja je još otvoreno, penzije, radni staž, imovina...
10. Naš region je dosta ispražnjen, i ratovima i odlascima u inostranstvo, da li bi neke krajeve mogli da nasele migranti sa Srednjeg i Dalekog istoka?
Taj koncept nigde nije uspeo u svetu, čak ni u vidu malih kolonizacija. Uvek je bilo više negativnih efekata. Pre svega radi se o različitim kulturama, običajima... Svako menjanje nacionalne strukture vodi u sukobe, država mora da gradi i dosta infrastrukturnih objekata, posebno verskih. To su ogromna sredstva i za mnogo bogatije zemlje nego što je naša. Opasnost leži i u stvaranju potencijalnih terorističkih grupa, nemoguće je proveriti karakter tih ljudi. To bi moglo da dovede i do jačanja ultradesničarskih elemenata unutar demokratskih država, a to nam govore i primeri Francuske, Belgije, Nemačke i drugih zemalja. To su vrlo preteći politički trendovi.
Da ostane zabeleženo...
– Početkom devedesetih, kao komesar Komesarijata za izbeglice prihvatio sam, zajedno sa saradnicima i drugim institucijama, oko 1.200.000 prognanika iz Slovenije, Hrvatske i Bosne i Hercegovine. Tada Kosovo nije bilo aktuelno, ali krajem prošlog veka, posle bombardovanja NATO, došlo je još 220.000 ljudi. Knjigu sam napisao u želji da iznesem iz sebe ono što me je dugo mučilo, da ostavim zabeležena sećanja o razlozima izbeglištva i patnjama koje su doživeli napuštajući vekovna ognjišta – kaže Dobrica Vulović.
Nisu samo Srbi dolazili
U burnoj istoriji izbeglištva, Srbija nije bila utočište samo za Srbe. U Srbiju su dolazili Rusi, Mongoli, Grci, Cincari, Slovenci, Bugari, Poljaci, Alžirci, Palestinci, čak i Mongoli. Srbija je nakon Velikog rata bila novi dom za 40.000 Rusa, uglavnom belogardejaca. Prema istorijskim procenama, 30.000 je ostalo u Srbiji, dok su ostali uglavnom emigrirali u zapadne zemlje. Početkom tridesetih godina 20. veka, Srbija postaje tesna za rusku emigraciju, pa oni odlaze, a nakon završetka Drugog svetskog rata, pogotovo nakon rezolucije Informbiroa, iseljavanje je masovno. Mongoli su u Srbiju došli nakon Oktobarske revolucije zajedno sa Rusima, oko pet stotina. Bili su dobro prihvaćeni od strane srpskog naroda. Krasile su ih osobine poštenja i radinosti – kada su obavljali neki posao, radili su kao da ih kontroliše stotina nadzornika.
Umesto Rusa – Grci
Iz nove socijalističke Jugoslavije, odlazili su Rusi, a u njihove domove useljavali su se Grci. Tito je omogućio pripadnicima grčkog levičarskog pokreta ERLOS (Markosovi partizani) da nasele Buljkoš, današnji bački Maglaj. Grci su 1949. morali da napuste svoje novo boravište iz određenih istorijskih okolnosti, a određen broj je ostao u Srbiji do kraja pedesetih godina prošlog veka.
Za dve decenije otišlo 650.000 ljudi
Od početka ovog veka iz Srbije se iselilo više od 650.000 ljudi u potrazi za poslom, uglavnom u zemlje zapadne Evrope, govore statistički podaci. Samo u prvoj polovini prošle godine u Nemačku je otišlo 19.000 radnika.
    </div>
    <div id="sport">
Udovičić na otvaranju Letnje Specijalne olimpijade u Abu Dabiju
ABU DABI - Ministar omladine i sporta Vanja Udovičić je u Abu Dabiju prisustvovao otvaranju Letnjih svetskih igara Specijalne olimpijade i učestvovao u Svetskom samitu mladih lidera Specijalne olimpijade.
Poslednjih godina srpski sportisti Specijalne olimpijade Srbije beleže brojne uspehe zahvaljujući programima koje Ministarstvo omladine i sporta aktivno podržava i prepoznaje kao jedan od najboljih načina za njihovu značajniju uključenost u društvene tokove, saopštilo je Ministarstvo sporta.
Specijalna Olimpijada je sportsko udruženje koje omogućava osobama sa posebnim potrebama bolju integraciju unutar društva kroz sport i sportske aktivnosti.
„Specijalna olimpijada ima za ključni cilj podsticanje višeg stepena inkluzije u svim aspektima života, a iskustvo potvrđuje da je upravo sport najdelotvornija platforma za međusobno poštovanje, povezivanje i približavanje ljudi. Ministarstvo omladine i sporta će redovno podržavati programe Specijalne olimpijade i naše sportiste. Ponosan sam na svih 117 članova delegacije Specijalne olimpijade Srbije i želim im svu sreću u predstojećim nadmetanjima!” izjavio je ministar Udovičić, prenosi Tanjug.
Ministar Udovičić je sa delegacijom Ministarstva omladine i sporta učestvovao i na Svetskom samitu mladih lidera Specijalne olimpijade, u okviru kojeg je predstavljen program za inkluziju u narednih 50 godina pod sloganom „Ujedinjena generacija”.
Tom prilikom je imao zvanične susrete sa direktorom Letnjih svetskih igara Mohamadom Abdulom al Džunaibijem, ministarkom kulture zemlje-domaćina Ujedinjenih Arapskih Emirata, Nurom Bint Mohamad al Kabi i ministrom omladine i sporta Republike Azerbejdžan Arifom Azadom Rahinovim - tokom kojih je potvrđena zajednička posvećenost realizaciji ciljeva programa.
„Veoma sam zadovoljan što smo ovu priliku iskoristili da sa Direktorom letnjih svetskih igara, vodećim stručnjacima i kolegama razmenimo mišljenja i znanja o primerima dobre prakse za dalje unapređenje uslova i razvoj sporta u ovoj oblasti. Stalno učenje i primena potvrđenih metoda značajno će doprineti u stvaranju boljeg i odgovornog društva koje počiva na principima međusobnog poštovanja, tolerancije, saosećajnosti i razumevanja za sve njegove članove”, dodao je ministar Udovičić.
Letnje svetske igre Specijalne olimpijade održavaju se od 14. do 21. marta i najveći su svetski humanitarni sportski događaj na kojem će se takmičiti 7.000 sportista iz 176 zemalja.
Specijalna Olimpijada osnovana je 1968. godine u SAD, kao program koji promoviše sportske aktivnosti u različitim olimpijskim sportovima a namenjen osobama sa mentalnim hendikepom. Od tada ovom programu se priključilo više od 180 zemalja iz celog sveta sa preko pet miliona sportista. Kroz svoje programe Specijalna Olimpijada teži ka pružanju dugoročne podrške zdravom razvoju pojedinca i njegovom uklapanju u društvo.

Vlada nagradila Ivanu Španović sa 20 hiljada evra
Vlada Srbije dodelila je danas atletičarki Ivani Španović i njenom treneru Goranu Obradoviću novčanu nagrada u visini od po 20 hiljada evra u dinarskoj protivvrednosti.
Nagrada im je dodeljena za osvojenu zlatnu medalju na Evropskom prvenstvu u dvorani, održanom u Glazgovu u martu ove godine, saopštila je Kancelarija za saradnju sa medijima posle sednice vlade.
Za osvojenu bronzanu medalju na istom takmičenju, atletičaru Strahinji Jovančeviću dodeljena je novčana nagrada u iznosu od 10 hiljada evra u dinarskoj protivvrednosti.
Za osvojene srebrne medalje na Svetskom prvenstvu u paraolimpijskoj disciplini tekvondo, koje je održano u Antaliji u februaru ove godine, dodeljene su novčane nagrade u iznosu od po 25 hiljada evra u dinarskoj protivvrednosti Danijeli Jovanović i Mariji Mičev, kao i njihovim trenerima Bojanu Todoroviću i Violeti Ićitović, prenosi Tanjug.

Osećam da će ovo biti moja godina
Prošlog vikenda u Marakešu, jednom od četiri „kraljevska grada” u Maroku, na Grand priju, blistao je Srbin Nemanja Majdov, koji se nakon duge pauze na najbolji mogući način trijumfom vratio u svetsku džudo elitu. Najmlađi džudo šampion Evrope je posle neugodne povrede i operacije kolena pokazao da spremno dočekuje predolimpijsku godinu. Zablistao je punim sjajem, osvojivši u najjačoj mogućoj konkurenciji zlatno odličje, čime je najavio novi pohod na sam svetski vrh u kategoriji do 90. kilograma. Zanimljivo je da je ovo bilo prvo veliko takmičenje našeg mladog asa u novoj sezoni. Sve do samog kraja i pobede u finalu nad Nemcem Eduardom Tripelom, Nemanja je bio briljantan.
– Uželeo sam se tatamija, dobrih borbi i naravno novih pobeda, kaže za „Politiku” džudo šampion i član Crvene zvezde. Na startu sam savladao Letonca Klimasauskasa, a onda i Mihaila Ozelera (nekada Mihaila Ždanka, Slovenca koji se bori za Tursku). Posle pobede nad trenutno najboljim Gruzijcem Papunašvilijem, podiglo mi se samopouzdanje pred završne okršaje.
Poslednje dve borbe u Marakešu bile su prava poslastica za ljubitelje džuda.
– Sa nestrpljenjem sam čekao dvoboj sa Francuzom Orelenom od koga sam prošle godine u Bakuu zaustavljen u odbrani svetskog zlata. Želeo sam iz sve snage da mu se revanširam, jer ne želim nikome da ostanem dužan.
Kakvi su vam dalji planovi?
– Već narednog vikenda učestvovaću na Grand slemu u Jekaterinburgu. Zacrtao sam velike planove jer želim da se vratim u svetski vrh. Posle Rusije očekuje me odlazak u Gruziju na jak turnir u Tbilisiju, a početkom aprila i učešće na Grand priju u Ankari. U maju ću se spremati za Evropsko prvenstvo koje je ove godine u Minsku u Belorusiji – naglašava Majdov.
Gde ćete obaviti glavnu fazu priprema?
– Na Jahorini, jer tamo se najbolje osećam. To je moja baza i zajedno sa ocem i mojim glavnim trenerom, a uz veliku pomoć Olimpijskog komiteta Srbije, Džudo saveza i Crvene zvezde, sve ću lakše podneti. Radujem se jer sam u Marakešu osvojio svoj prvi Grand pri i to je svakako veliki podstrek za buduće planove, kojih svakako imam.
Još prošle godine u maju Nemanja je osvojio prve olimpijske bodove a zlato iz Maroka svakako će ga podići na lestvicu najboljih u svetu.
– Cilj je da ove godine jurišam na najviše plasmane, kako na evropskom tako i na svetskom prvenstvu. Naravno, obaveza je odlazak u Tokio 2020. da tako pokušam da budem prvi Srbin koji će osvojiti olimpijsko zlato – rekao je za naš list svetski šampion Nemanja Majdov.

Olimpijakos u ABA ligi sledeće sezone?
ATINA – Grčki košarkaški velikan Olimpijakos kontaktirao je čelnike ABA lige sa željom da zaigra u regionalnom takmičenju sledeće sezone, potvrdio je direktor ABA lige Krešimir Novosel.
Grčki list „Live sport” piše da su se iz Olimpijakosa raspitivali o uslovima i pravilima da se pridruže ABA ligi.
„Održali smo preliminarne razgovore. Olimpijakos nas je kontaktirao da sazna sve detalje oko učešća u ABA ligi”, izjavio je Novosel za „Live sport”, prenosi Tanjug.
Olimpijakos je u otvorenom sukobu sa Panatinaikosom toliko da je, nezadovoljan suđenjem u polufinalu Kupa Grčke, povukao ekipu sa terena na poluvremenu utakmice.
Posle toga je klub iz Pireja zatražio strane sudije, na šta ne želi da pristane veliki rival Panatinaikos.
Ranije su ABA ligu, gledajući klubove van bivše Jugoslavije, igrali Makabi iz Tel Aviva, češki Nimburk, Levski iz Sofije i mađarski Solnok.

Jokanović pregovara sa Vest Bromvič Albionom
BIRMINGEM – Srpski fudbalski trener Slaviša Jokanović jedan je od glavnih kandidata da preuzme poziciju menadžera engleskog drugoligaša Vest Bromvič Albiona, piše Skaj sport.
Vest Bromvič je otpustio menadžera Darena Mura prošle subote posle remija sa Ipsvičem, a pored Jokanovića za tu funkciju konkuriše i Aleks Nil, koji trenutno vodi Preston.
Vest Bromvič je trenutno četvrti na tabeli u Čempionšipu, a iako nije bilo komentara iz kluba, činjenica je da je njihova pozicija na tabeli dovela do toga da vlasnici kluba gledaju da dovedu menadžera koji bi bio pravi izbor za narednu sezonu. Postoji i eventualna mogućnost da na kraju ove sezone izbore plasman u Premijer ligu, javlja Tanjug.
Kako se navodi, Nil još nije dobio zvaničnu ponudu, dok su razgovori sa Jokanovićem u toku.
Slaviša Jokanović je već dva kluba doveo do promocije u Premijer ligu – Votford i Fulam.
On je prošle sezone uveo Fulam u najviši rang engleskog fubala, ali je zbog loših rezultata dobio otkaz u novembru.

Fifine gotovinske rezerve blizu tri milijarde dolara
Gotovinske rezerve Međunarodne fudbalske federacije (Fifa) skočile su na rekordne 2,74 milijarde dolara, a prihod se povećao na 6,4 milijarde dolara u četvorogodišnjem periodu koji pokriva Svetsko prvenstvo 2018. godine u Rusiji.
Snažni finansijski rezultati, do kojih je došla agencija Asošiejted pres, pokazuju da je Fifa prebrodila najdublju krizu u svojoj istoriji, koja je izbila 2015. godine kada je istragom u SAD zbog korupcije uhapšeno nekoliko visokih zvaničnika svetske kuće fudbala. Takođe, zbog finansijskih malverzacija smenjen je i tadašnji predsednik Fife Sep Blater.
Blatera je 2016. godine zamenio Đani Infantino, koji je rekao da je Fifa tada bila klinički mrtva organizacija. Iako ga je Evropska fudbalska unija (Uefa) kritikovala, Infantino sada može da pokaže da je budžet Fife zdrav. On će u junu ponovo biti izabran na tu funkciju, pošto nema protivkandidata na izborima.
Finansije između 2015. i 2018. godine premašila su očekivanja koje je Fifa predstavila prošlog juna na kongresu. Tada je procenjeno da će se gotovinske rezerve povećati na 1,653 milijarde dolara, ali su do kraja prošle godine porasle na 2,74 milijarde.
Rezerve Fife na kraju 2014. godine bile su 1,523 milijarde dolara, nakon što je dobijeno 5,718 milijardi posle Svetskog prvenstva u Brazilu. Rekordan prihod od 6,4 milijarde dolara dostignut je uprkos tome što brojni sponzori nisu bili u Rusiji, odnosno nisu produžili ugovore posle Svetskog prvenstva u Brazilu 2014. godine.
Infantinov protivnik na izborima 2016. godine šeik Salman Bin Ibrahim el Kalifa rekao je da će Infantinov plan da poveća isplate članicama Fife dovesti do njenog bankrota, ali to se nije ostvarilo.
Fifa ima rigorozniji sistem kontrolisanja finansija, kako bi se sprečili novi korupcionaški skandali i odbila je 201 od 1.978 zahteva za finansiranje dobijenih u četvorogodišnjem ciklusu.
Infantino košta manje od svog prethodnika.
On je prošle godine zaradio 1,9 miliona dolara, a od bonusa još 550.000. Predsednik Fife je 2017. zaradio 1,61 milion dolara bez bonusa.
Blaterova osnovna plata bila je tri miliona dolara, ali je 2015. godine dostigla 11 miliona, ugovorenim bonusom za Svetsko prvenstvo 2010., a 12 miliona četiri godine kasnije.
Njegov ugovor uključivao je bonus od 12 miliona dolara koliko bi zaradio da je završio predsednički mandat od 2015. do 2019. godine.

Jović za vrh liste strelaca, Ajntraht za četvrtfinale
Večeras se igraju revanš utakmice osmine finala Lige Evrope u fudbalu, gde se najviše „vatre” očekuje u Milanu, između Intera i Ajntrahta. Prvi meč u Frankfurtu završen je bez golova, mada su obe ekipe imale nekoliko prilika, od kojih je najbolju propustio hrvatski reprezentativac Brozović kome je golman Trap odbranio penal u prvom poluvremenu.
Trener nemačkog kluba Adolf Hiter (na ovom meču neće biti na klupi zbog kazne) slaže se sa golmanom Kevinom Trapom da je na prvoj utakmici ispunjen prvi cilj – da se sačuva sopstvena mreža, kao i da je ekipa Ajntrahta sposobna da postigne gol u Milanu i plasira se u četvrtfinale. A tu se najveće nade polažu u našeg fudbalera Luku Jovića, trenutno trećeg na listi strelaca Lige Evrope u ovoj sezoni, sa šest golova (toliko je dao i Olivije Žiru iz Čelsija), iza Ben Jadera iz Sevilja i Munasa Dabura iz Salcburga (obojica po sedam).
– Sastajemo se sa vrhunskim timom na posebnom stadionu, gde će pored njihovih navijača biti i dosta naših simpatizera. Na žalost, neću moći da budem na klupi, ali sam siguran da će to biti nezaboravno veče. Potrebni su nam fantastična igra i pogodak – rekao je, pored ostalog, trener Hiter.
U jučerašnjem broju italijanskog lista „Korijere delo sport” piše da je Napoli najozbiljniji kandidat da kupi od Intera nezadovoljnog napadača Maura Ikardija (još vuče povredu kolena), a da bi ekipa iz Milana dovela neko zvučno ime na njegovo mesto, gde se pominje i Luka Jović, ali i Edin Džeko, Karim Benzema, Romelu Lukaku… Za Jovića se poslednjih meseci interesuju i mnogi drugi veliki evropski klubovi (među njima i Bajern) pa je ipak mala verovatnoća da će večeras igrati protiv svog budućeg kluba.
Na prvom meču u Frankfurtu u početnoj postavi nemačkog tima bila su trojica naših fudbalera (Jović, Kostić, Gaćinović), dok nemački mediji za revanš najavljuju dvojicu – Jovića i Kostića – mada je Gaćinović ostavio jak utisak u Ligi Evrope, u kojoj je trenutno treći najbolji asistent (četiri dodavanja za gol) i treći po broju šuteva ka golu (11), ispred Jovića (10). Ukoliko hrvatski fudbaler Rebić bude spreman da zaigra (imao je povredu), očekivanja su da se on u napadu pridruži Joviću i Haleru, dvostrukom strelcu na susretu prethodnog kola Bundeslige protiv Fortune u gostima, gde je pobeda (3:0) osigurana u samoj završnici.
Ajntraht je i najefikasnija ekipa Lige Evrope, sa 23 pogotka (2,56 po meču) od čega su bezmalo polovinu postigli srpski igrači: Jović 6, Kostić 3, Gaćinović 2. Takođe ima i najubojitiji tandem napadača u ovom takmičenju Jović – Haler (pet golova), a na prethodnih devet utakmica nije pretrpeo poraz (sedam pobeda, dve nerešene). Pobedio je u svih šest mečeva u grupi, uključujući i dva protiv jednog italijanskog kluba, Lacija, protiv koga su u Rimu strelci bili Gaćinović i Haler (2:1).
Mogući sastavi na utakmici u Milanu izgledaju ovako – Inter: Handanović, D’Ambrozio, De Vraj, Škrinjar, Dalbert, Galjardini, Brozović, Politano, Žoao Mario, Kandareva, Lautaro Martinez; Ajntraht: Trap, Hinterger, Hasebe, Ture, Fernandes, Rode, De Guzman, Kostić, Da Kosta, Pasijensija, Jović.
Veliku prednost u prvim duelima osmine finala stekli su Napoli i Čelsi kod kuće i Viljareal u gostima. Napoli je savladao Salcburg sa 3:0, a sa istim rezultatom Čelsi ulazi u okršaj sa kijevskim Dinamom. U ekipi iz Napulja Nikola Maksimović izostaje u revanšu zbog žutih kartona (takođe i Kulibali).
Viljareal je sa 3:1 pobedio u Rusiji ekipu Zenita čiji kapiten je Branislav Ivanović koji je ne tako davno nosio kapitensku traku u našem nacionalnom timu. Drugi ruski klub među 16 najboljih u ovom takmičenju Krasnodar (u odbrani Uroš Spajić) nalazi se u znatno boljem položaju uoči revanša, imajući u vidu da je izgubio od Valensije u gostima sa 2:1 (Rodrigo dvostruki strelac). Arsenal je poveo preko Ivobija već u četvrtom minutu protiv Rena u Francuskoj, ali je pretrpeo poraz od 3:1, pa će večeras biti pred velikim izazovom.
Zagrebački Dinamo odlazi na noge ekipi Benfike, posle pobede od 1:0 u prvom meču, na kojem je Andrija Živković igrao za portugalski klub od 70. minuta. Praška Slavija sa povoljnim rezultatom (2:2) dočekuje Sevilju, petostrukog osvajača ovog takmičenja (tri trofeja u poslednjih pet sezona).
Arsenal napada 1:3
Osmina finala Lige Evrope
(revanš utakmice)
Krasnodar – Valensija         18,55 č            (1:2)
Salcburg – Napoli   18,55 č            (0:3)
Dinamo (K) – Čelsi  18,55 č            (0:3)
Viljareal – Zenit     21 č     (3:1)
Arsenal – Ren            21 č     (1:3)
Slavija – Sevilja     21 č     (2:2)
Benfika – Dinamo    21 č     (0:1)
Inter – Ajntraht       21 č     (0:0)

Incidenti posle utakmice u Kruševcu
Kruševac – Iako je Partizan ubedljivo pobedio ekipu Napretka, pokazalo se da ta utakmica nije uzalud bila proglašena utakmicom visokog rizika. Incidenata je bilo tokom utakmice, ali i posle nje, na uglu Balkanske i Šumadijske ulice iza stadiona, u Bivolju.
U 30. minutu trener Partizana Darko Lazetić zamenio je Nemanju Nikolića zbog arogancije tokom igre i neprimerenog ponašanja. Napuštajući teren, Nikolić je u tunelu razbio staklena vrata, a čistačica domaćeg kluba za dlaku je izbegla težu povredu. Trener Lazetić se posle utakmice, na konferenciji za novinare, izvinio u ime fudbalera i potvrdio da je izvršio preventivnu zamenu kako ne bi došplo do ozbiljnijih incidenata.
Posle utakmice, prilikom napuštanja Kruševca, navijači Partizana su zasuli kamenicama jedno privatno putničko vozilo, na uglu Šumadijske i Balkanske ulice u Bivolju. Na licu mesta se brzo našao izuzetno veliki broj žandarmerije i vozilo hitne medicinske pomoći. Srećom, teže povređenih nije bilo.

Klop: Liverpul se vratio u vrh evropskog fudbala
Trener fudbalera Liverpula Jirgen Klop ocenio je da je njegova ekipa pobedom protiv Bajerna iz Minhena, u revanšu osmine finala Lige šampiona, dokazala da se vratila u vrh evropskog fudbala.
Liverpul se sinoć plasirao u četvrtfinale Lige šampiona, pošto je u revanš meču osmine finala u Minhenu pobedio Bajern sa 3:1. U prvoj utakmici na Enfildu bilo je 0:0.
Dvostruki strelac bio je Sadio Mane, a gol je postigao i Virdžil van Dajk. Gol za Bajern postigao je fudbaler Liverpula Žoel Matip, koji je savladao svog golmana.
„Igrali smo zrelo u drugom poluvremenu. U trenucima kada smo igrali fudbal uništili smo organizaciju Bajerna. Apsolutno zaslužena pobeda”, rekao je Klop, preneli su britanski mediji.
U četvrtfinalu Lige šampiona nalazi se četiri engleske ekipe, Totenhem, Mančester junajted, Mančester siti i Liverpul. Tu su i Juventus, Porto, Barselona i Ajaks, a žreb će biti obavljen u petak.
„Igrači vole takmičenje i trude se i nije važno ko će nam biti protivnik. Njihov stav je bio izvanredan. Napadači su bili sjajni, ali i igrači koji su ušli sa klupe su mnogo pomogli. Pokazali smo da se Liverpul vratio u vrh evropskog fudbala”, naveo je Klop, javlja Beta.
On je rekao da bi prvi gol Manea mogao da gleda sigurno 500 puta.
Senegalac je postigao 10 golova u poslednjih 10 utakmica, dok je Van Dajk postigao tri gola u poslednja četiri meča.
„Znali smo da će biti teško, pošto oni imaju sjajan tim sa fantastičnim fudbalerima. Nisamo imali sreće kod njihovog gola, ali obavili smo posao i prošli među osam najboljih. To je veoma važno i sjajan je osećaj postići gol”, rekao je Van Dajk.

Mesi: Sada slede pravi testovi
BARSELONA – Najbolji fudbaler Barselone Lionel Mesi, nakon blistave partije protiv Liona (5:1), upozorio je saigrače da pravi testovi tek slede u završnici Ligi šampiona.
Kapiten Katalonaca je sa dva gola i isto toliko asistencija na Nou Kampu odveo ekipu u četvrtfinale i poručio da tek sada sledi ono pravo.
„Siti i Juventus su veoma dobri, kao i Ajaksov mladi tim. Koga god da dobijemo biće teško, moramo da se spremimo za najteže moguće testove u narednim nedeljama”, rekao je Mesi posle utakmice, prenosi Tanjug.
Argentinac je prokomentarisao i sjajnu partiju Kristijana Ronalda za veliki preokret Juventusa protiv madridskog Atletika (3:0), uz „het-trik” Mesijevog velikog rivala.
„Očekivao sam da će Atletiko pokazati više snage u revanšu, ali je Kristijano bio impresivan. Imao je magičnu noć sa tri gola”, iskren je bio Mesi.
Žreb za četvrtfinale Lige šampiona na programu je sutra tačno u podne, a Barselona može da se sastane sa bilo kojim timom, odnosno da dobije jednog između Mančester Sitija, Juventusa, Porta, Ajaksa, Totenhema, Mančester Junajteda i Liverpula.

Levandovski nakon eliminacije: Nismo bili ofanzivni
MINHEN – Golgeter Bajerna Robert Levandovski okrivio je trenera Nika Kovača za eliminaciju od Liverpula u Ligi šampiona zbog defanzivne postavke.
Bajern je, nakon 0:0 na Enfildu, izgubio 3:1 na Alijanc areni, posle čega je Poljak izrazio nezadovoljstvo jer smatra da nije mogao mnogo da pomogne zbog taktičnih zamisli Kovača.
„U prvom meču nismo puno rizikovali napadajući kako bismo dali gol, a isti slučaj je bio i u Minhenu. Nismo se trudili da igramo ofanzivno, nismo imali dovoljno šansi i to je bio najveći problem”, rekao je Levandovski za Bein Sports, javlja Tanjug.
Levandovski je istakao da je veoma razočaran eliminacijom Bajerna pod takvim okolnostima.
„Na našem terenu nismo igrali našu igru i zato nas je Liverpul pobedio. Nisam zadovoljan, ljut sam jer znam da smo mogli mnogo bolje”, zaključio je on.
Uz Liverpul u četvrtfinale su se plasirali Ajaks, Totenhem, Mančester Junajted, Porto, Mančester Siti, Juventus i Barselona.
    </div>
    <div id="nauka">
Novi pokušaj slanja kosmonauta na Međunarodnu svemirsku stanicu
BAJKONUR - Dva američka i jedan ruski kosmonaut poleteli su ka Međunarodnoj svemirskoj stanici (MSS), u drugom pokušaju da stignu u orbitu posle neuspelog lansiranja u oktobru.
Ruska raketa u kojoj su Amerikanci Nik Hejg i Kristina Koh i Rus Aleksej Ovčinjin poletela je s kosmodroma Bajkonur u Kazahstanu nešto posle ponoći po lokalnom vremenu. Očekuje se da će pristati na MSS za oko šest sati.


(Foto EPA/KIRIL KUDRYAVTSEV)


Raketa „Sojuz” koja je 11. oktobra prošle godine vozila Hejga i Ovčinjina aktivirala je bezbednosni sistem dva minuta po lansiranju, pa je kapsula s kosmonautima bezbedno sletela, prenosi Beta.
Ta nezgoda je bila prvo neuspelo rusko lansiranje ljudske posade od 1983, kada su se dva sovjetska kosmonauta bezbedno katapultirala posle eksplozije na lansirnoj rampi.

Gojaznost utiče i na zdravlje kože
Gojaznost ima brojne efekte na različite sisteme koji dovode do fizioloških promena. Dakle, ona otvora put ka razvoju bolesti poput visokog krvnog pritiska, srčanih bolesti, visokog holesterola u krvi i dijabetesa tipa 2.
Pored toga, povećan je rizik od masne bolesti jetre, bolesti žučne kese, osteoartritisa i određenih vrsta karcinoma.
Gojaznost ima niz efekata na zdravlje kože. Ona utiče na osnovne funkcije kože (barijera), rad znojnih žlezda i proizvodnju sebuma koji održavaju kožu hidriranom, ali ima i uticaj na limfne kanale ispod kože, strukturu kolagena i zarastanje rana i zadebljanje delova kože.
Potkožno masno tkivo kod osoba normalne uhranjenosti pruža izolaciju i služi za skladištenje energije. Ono sadrži adipocite koji luče endokrine hormonske peptide poput leptina i faktora tumorske nekroze. Gojazne osobe imaju višak potkožnih masti, pa i ovih hormona.
Gojaznost u velikoj meri povećava gubitak vode iz kože. Kod pacijenata sa gojaznošću koža je veoma suva i rane teško zarastaju.
Sebum igra glavnu ulogu u razvoju akni. To je masna supstanca koja se proizvodi kako bi koža zadržala vlagu i gustinu. Akne se javljaju kada su znojni kanali blokirani. Akne su, kod odraslih, očigledna pojava povezana sa gojaznošću.
Gojazni pacijenti imaju tendenciju da se znoje više zbog dubokih slojeva potkožnih masti. Kod njih se otežava, to jest usporava limfni tok, što dovodi do nakupljanja limfne tečnosti bogate proteinima u potkožnom tkivu. Menja se cirkulacija krvi kroz kožu pa se protok krvi u koži povećava kod gojaznih osoba.
Gojaznost je takođe povezana sa promenama u strukturi kolagena, koji oblikuje strukturu kože i pomaže u lečenju rana. Međutim, gojazni pacijenti retko imaju izražene bore na licu zbog povećane potkožne masti.
Acanthosis nigricans je najčešći problem kože kod gojaznosti i manifestuje se u vidu baršunastih, simetričnih tamnih površina. Najčešće se primećuje na preponama, vratu, laktovima, zglobovima i licu. Acanthosis nigricans je povezan sa insulinskom rezistencijom.
Gojazne osobe imaju veči rizik od infekcija kože, kao što je, recimo, infekcija kandidom.
Acrochordons su meke smeđe papule ili izrasline koje se obično vide na vratu, pazuhu i preponama.
Keratosis pilaris dovode do formiranja izraslina na spoljnim površinama ruku.
Hiperandrogenizam kod žena je stanje uzrokovano visokim nivoom muških hormona, a povezuje se sa policističkim bolestima jajnika i insulinskom rezistencijom.
Strije (Striae distensae) jesu dugačke paralelne linije na koži i nalaze se u područjima gde je koža najzategnutija – na grudima, zadnjici, stomaku i butinama. Pojavljuju se kao crvene, potom menjaju boju ka ljubičastoj i na kraju beloj.
Adipoza dolorosa je retko stanje sa višestrukim bolnim, potkožnim lipomima kod gojaznih žena u postmenopauzi.
Ako vam je BMI (indeks telesne mase) visok, promenite loše navike koje su do toga dovele. Manja kilaža znači i manji rizik od svega pomenutog, a kao što se vidi, gojaznost nema pozitivnu stranu. Ukoliko je šteta već načinjena, borite se protiv posledica, ali pre svega i protiv uzroka.
Vodite aktivniji život, hranite se zdravije, bavite se nekim vidom fizičke aktivnosti primerenim vašem uzrastu, polu i opštem stanju. Izbacite rđave navike i prigrlite one zdrave. Ne preskačite obroke i ne preterujte ni u čemu.
Ne dozvolite da vam debljina kroji sudbinu. Borite se za sebe, jer to je glavna borba.
Jasna Vujičić, nutricionista
www.nadijeti.com

U Tel Avivu ugrađuju „zombi semafore”
TEL AVIV - Tel Aviv je napravio prve korake ka pružanju pomoći pešacima koje ometaju njihovi pametni telefoni tako što su ugradili LED stop svetla na pešačkim prelazima.
Opština je u ponedeljak instalirala „zombi semafore'' sa ciljem minimiziranja nezgoda između vozila i nepažljivih pešaka na pešačkim prelazima.
Tomer Dror, šef Odseka za upravljanje saobraćajem u opštini Tel Aviv-Jafo, kaže da je cilj da se smanje nesreće koje prouzrokuju „pešaci koji su previše fokusirani na pametni telefon, a manje na saobraćaj oko njih”.
Slični sistemi već se koriste u Australiji, Singapuru i Holandiji, javlja AP a prenosi Tanjug.
Za sada, pilot program je ograničen na jednu raskrsnicu u centralnom delu Tel Aviva, ali iz opštine kažu da će proširiti „zombi semafore” ako se pokažu delotvornim.

Prva osoba na Marsu „biće verovatno žena"
VAŠINGTON – Šanse da će prva osoba koja stupi na Mars biti žena sasvim su izvesne, izjavio je direktor američke svemirske agencije Nasa Džim Brajdenstin, prenosi Tanjug.
On nije pomenuo neku konkretnu osobu, ali je rekao da su žene u prvom planu budućih poduhvata agencije.
Brajdenstin je u jednoj radio emisiji na pitanje jednog korisnika Tvitera da li će žene biti uključene u sledeći put u svemir odgovorio „apsolutno”.
Štaviše, dodao je, sledeća osoba na Mesecu takođe će verovatno biti žena, prenosi Si-En-En.
Krajem meseca, najavila je Nasa, prvi put će svemirom prošetati samo žene kada astronautkinje En Mekejn i Kristina Koh budu izvele sedmočasovnu ekspediciju. Njih dve bile su deo klase astronauta čiju polovinu su takođe činile žene.
I sada polovinu najnovije klase direktora letenja čine žene.
Prve žene pridružile su se timu astronauta Nase 1978. godine. Danas žene čine 34 odsto aktivnih astronauta.
    </div>
    <div id="tehnologija">
Instagram ponovo radi, Fejsbuk ponegde još nedostupan
NjUJORK – Instagram je ponovo pokrenut nakon višečasovnog prekida rada, objavila je na Tviteru ta platforma za deljenje fotografija, ali njena matična aplikacija Fejsbuk je izgleda i dalje nedostupna korisnicima u pojedinim delovima sveta, javlja Rojters.
„Iiii...vratili smo se”, tvitovao je Instagram uz postavljenu fotografiju Opre Vinfri koja vrišti od uzbuđenja, prenosi Tanjug.
Korisnici širom sveta su se suočili sa višečasovnim problemima prilikom pristupa Instagramu, Vatsapu i Fejsbuku od srede popodne, što je jedan od najdužih prekida rada koji je kompanija zabeležila u skorije vreme.
Iz Fejsbuka nisu objasnili o kakvom se problemu radi, samo su naglasili da se ne radi o hakerskom napadu.
Prema DaunDetektor mapi, korisnici Instagrama, Vatsapa i Fejsbuka u delovima Sjedinjenih Američkih Država, Japana i nekim oblastima Evrope nisu od juče mogli da pristupe tim mrežama.
Portparol Fejsbuka je potvrdio delimični prekid rada, ne ulazeći u detalje. Problem sa pristupom sajtovima ovih društvenih mreža trajao je preko 12 sati, navodi se na stranici divelopera.
Iz kompanije sa sedištem u Menlo Parku, u Kaliforniji, koja ostvaruje ogromnu većinu prihoda od oglašavanja, rekli su za „Blumberg” da još uvek istražuju u kojoj su meri jučerašnji problemi pogodili oglašivače, i da razmatraju „mogućnost da im se vrati novac”.
    </div>
    <div id="vesti">
Slučaj „David” – od borbe za istinu do „političkog prevrata”
Od našeg stalnog dopisnika
Banjaluka – Telo mladića Davida Dragičevića ekshumirano je s groblja u Banjaluci, a kovčeg sa posmrtnim ostacima prebačen je u Viner Nojštat u Austriji, gde će sutra ponovo biti sahranjen. Razrešenja misteriozne smrti ovog mladića nema ni posle bezmalo cele godine. Njegov otac Davor već dva i po meseca nije u Banjaluci. Gubi mu se trag posle protesta uoči Nove godine. Policija ga traži zbog narušavanja bezbednosti i javnog reda i mira, a on u video-porukama tvrdi da se sklonio radi vlastite bezbednosti.
Krajem godine, policija RS zabranila je okupljanja na Trgu Krajine ukoliko prethodno nisu propisno najavljena. Mesto da iskažu protest aktivisti otada nalaze u Hramu Hrista Spasitelja, gde se okupljaju u manjem broju i pale sveće. Za neke je to nagoveštaj da pokret gubi snagu. No, članovi grupe „Pravda za Davida” najavili su da će nastaviti s borbom. Pokret je, kako se to neretko komentarisalo, imao uticaj i na politička zbivanja. Po jednima da ispravi sistemske probleme, dok mu drugi pripisuju i veće, političke ambicije.
Dejan Šajinović, novinar „Nezavisnih novina”, za naš list kaže da je teško očekivati nastavak aktivnosti na nivou iz vremena dok je Davor boravio u Banjaluci i „inspirisao ljude na delovanje”, ali da će, kada je reč o političkim implikacijama, pokret „Pravda za Davida” ostati upamćen kao „prvi građanski organizovan pokret koji je prodrmao društvenu scenu u RS i BiH”. Šajinović ocenjuje da je reč o pokretu koji je „razobličio brojne manjkavosti u institucionalnom sistemu”. Kaže da je žalosno što je povod za ovaj građanski aktivizam jedna takva tragedija.
„Ali, Davidovi roditelji i građani koji su bili uz njih otpočetka su, ipak, uspeli pomaknuti stvari s mrtve tačke. Još smo daleko od rešenja, ali je stvorena osnova na kojoj se neke stvari mogu popraviti”, kaže Šajinović.
Potresne scena premeštanja Davidovog tela roditelji obrazlažu nezadovoljstvom reakcije države, tvrdeći da istraga tapka u mestu i da trpe pritiske. Tokom protekle godine bilo je nekoliko velikih skupova u glavnom gradu RS. U Banjaluku su došli građani i iz drugih gradova BiH i regiona, a iz političkih štabova, dela medija i od analitičara mogle su se čuti tvrdnje da u slučaju ima politikanstva, pa i primesa spoljnih uticaja zloupotrebe te tragedije kako bi se uticalo na ishod izbora. Danijel Simić, osnivač portala „Frontal”, za „Politiku” kaže da je ovaj slučaj prerastao u produženu predizbornu kampanju. Smatra da je slučaj u isti mah pokazao krhkost i nedoraslost državnog aparata RS, prevashodno sudske vlasti.
On smatra da su u politizaciji učestvovali i vlast i opozicija, te iznosi procenu da je „medijsko naduvavanje” posledica novčanih ulaganja iz fondova iz inostranstva i susedstva:
„Ali, činjenica je i da postoji plodno tlo, te da ovaj protest i ima elemente generacijskog bunta, pa čak i religioznog zanosa. Protesti, međutim, nikada nisu uspeli da postignu masovnost, te da izbegnu političku instrumentalizaciju od strane snaga čiji je cilj nestanak RS. Propuštanje da se od njih ograde na kraju je završilo time da se organizacija registruje u Sarajevu, a Srpska javno označava kao ’zločinačka država’”, kaže Simić za naš list, dodajući da je ćutanje tužilaštva alarmantno.
David je nestao u noći 18. marta 2018, a njegovo telo pronađeno je 24. marta na ušću reke Crkvene u Vrbas. Dva dana kasnije, policija je iznela ocene da sve ukazuje na to da je smrt nesrećan slučaj (zadesna), uz još neke informacije za koje porodica i članovi pokreta veruju da su izrečene sračunato kako bi Davida prikazali u lošem svetlu, nakon čega otpočinju protesti na Trgu Krajine.
Krajem decembra vlasti zabranjuju okupljanja, i uklanjaju simbole s Trga Krajine – Davidovo srce i uzdignutu pesnicu. Roditelji pokojnog mladića ubeđeni su u to da je njihov sin otet, mučen a potom ubijen. Oni su javno iznosili razna imena koje vide kao „krivce” – političare i policijske rukovodioce, zbog čega se Davoru Dragičeviću pripisivalo da ih dovodi u opasnost, iznoseći „neargumentovane optužbe”.
Sredinom prošle godine Okružno tužilaštvo u Banjaluci pokrenulo je istragu protiv nepoznatog lica zbog ubistva, doduše s najmanjim stepenom verovatnoće da je reč o ubistvu. Bio je formiran i međunarodni tim advokata za pomoć porodici stradalog mladića. No ubrzo je rasformiran.
Advokati iz tog tima iznose oprečne tvrdnje. Jedni tvrde da David verovatno jeste ubijen, ali da iza toga ne stoji država, niti to zataškava, kako to tvrde roditelji. Hrvatski advokat Anto Nobilo veruje kako će se ovaj slučaj pokazati kao „jedna od najvećih obmana u istoriji BiH”.
Sarajevski advokat Ifet Feraget, koji je ostao uz porodicu Dragičević, kaže da je evidentno da se vodila neadekvatna istraga, a i advokat Zora Dobričanin Nikodinović sumnja u zataškavanje dokaza, podsećaju mediji.

Zagreb odbacio tvrdnje Mektića o obaveštajcima u BiH
Zagreb - Hrvatsko Ministarstvo spoljnih i evropskih poslova odbacilo je tvrdnje ministra bezbednosti BiH Dragana Mektića o navodnim „tajnim operacijama hrvatskih obaveštajaca s ciljem pokazivanja da u BiH deluju naoružane grupe radikalnih islamista - selefista”.
Ministarstvo odbacuje i navode o umešanosti hrvatskog konzula u Tuzli Ivana Bandića u takvo delovanje, javlja Hina.
„Navedene, u celosti neosnovane i krajnje tendenciozne tvrdnje očito imaju za cilj da dovedu u pitanje uspešnu saradnju dve države na području borbe protiv terorizma, te negativno utiče na dalji razvoj sveukupnih odnosa Hrvatske i BiH kao dve susedne i prijateljske države”, navodi se u saopštenju.
Dodaje se da Hrvatska, kao članica UN, EU, NATO i SE ostaje u potpunosti opredeljena za aktivno delovanje na planu suzbijanja terorizma i da će po tom pitanju nastaviti saradnju sa susednim državama i međunarodnim partnerima, prenosi Tanjug.

Hrvatsko ministarstvo: Blajburg nije „fašistička zabava” ili "skup ustaša"
ZAGREB – Hrvatsko ministarstvo spoljnih i evropskih poslova poslalo je austrijskim medijima saopštenje u kojem navodi da žali i smatra uvredljivim što se komemorativni skup u Blajburgu etiketira kao „fašistička zabava”, „najveće okupljanje neonacista u EU” ili „skup ustaša”.
To ministarstvo ocenjuje i da se grubo uopštavanje u izveštajima medija u kojim se današnja Hrvatska i njeno stanovništvo povezuju sa oživljavanjem fašističke ideologije, doživljava kao bolna uvreda.
U saopštenju Ministarstvo tvrdi i da je pogrešno zbog pojedinačnih slučajeva, koje, kažu, treba osuditi, fašistima nazivati mnogobrojne porodice žrtava i predstavnike vlade i crkvenih vlasti Hrvatske koji se okupljaju na Lojbaškom polju.
„Ukazali smo kako se upravo to radilo decenijama pod komunističkom vlašću: prećutkivala se i ublažavala likvidacija desetina hiljada vojnika i civila koji su bili izručeni Titovoj armiji bez prava na sudski proces, kao što su utišavani i svi oni glasovi koji su oživljavali sećanje na taj događaj”, navodi se u saopštenju, prenosi Tanjug.
Blajburg, kažu u Ministarstvu, za Hrvate predstavlja simbol masakra i mučenja i simbol povrede ljudskih prava.
Ministarstvo navodi i da je „zgranuto” primedbom da se na Blajburgu slavi fašizam, što, kažu, stvara krivu predstavu o Hrvatskoj i Hrvatima.
Hrvatski MSP apeluje na austrijske medije da se distanciraju od „jednostranog i neodrživog nametanja krivice”.

Hrvatski bezbednjaci negiraju tvrdnje o vrbovanju islamista u BiH
ZAGREB – Hrvatska Sigurnosno-obaveštajna agencija (SOA) odbacila je kao neistinite tvrdnje ministra bezbednosti BiH Dragana Mektića da je ta agencija vrbovala desno orijentisane islamiste selefije da krijumčare oružje u tu zemlju.
Iz SOA je saopšteno da je od bosanskohercegovačke bezbednosno-obaveštajne službe OSA zatraženo zvanično izjašnjavanje o ovim, kako se navodi, neistinitim navodima, a o njima će, kažu, izvestiti i njihove međunarodne partnere.
„Kao neistinite i zlonamerne odbacujemo navode da je SOA pokušala da angažuje pripadnike selefijskog pokreta da prenose oružje i eksploziv u Bosni i Hercegovini, čime se ujedno i Republika Hrvatska optužuje za potpomaganje terorizma”, saopšteno je iz SOA, prenosi Tanjug.
„Smatramo da svaka politička instrumentalizacija suzbijanja terorizma i bezbednosno-obaveštajnog aparata BiH predstavlja ozbiljan rizik za bezbednost Republike Hrvatske, EU i NATO-a, a posebno same BiH”, navodi SOA.
Tužilaštvo BiH formiralo predmet
SARAJEVO – Tužilaštvo BiH forimiralo je predmet i predalo ga Posebnom odeljenju organizovanog kriminala, privrednog kriminala i korupcije, koji će preduzeti hitne aktivnosti da bi se utvrdile sve okolnosti i navodi izneti u medijima, o tome da su hrvatske diplomate i obaveštajci vrbovali pripadnike selefijskog pokreta za krijumčarenje oružja u BiH.
„U okviru predmeta biće ispitane sve osobe koje su iznosile navode i saznanja o navedenim aktivnostima, a o kojima tužilaštvo nije informisano niti su dešavanja prijavljena Tužilaštvu BiH”, saopšteno je iz Tužilaštva, prenosi Tanjug.
Navodi se da će ministar bezbednosti BiH Dragan Mektić biti pozvan i saslušan o svim detaljima koje je izneo u izjavama medijima, a o kojima tužilaštvu nije podneta nikakva prijava niti izveštaj nadležnih agencija za sprovođenje zakona.
Kako kažu, Tužilaštvo BiH odlučno je u borbi protiv svih vidova krivičnih dela iz svoje nadležnosti, a posebno krivičnih dela koja imaju regionalni ili međunarodni karakter i koja se odnose na bezbednost građana BiH.
Sarajevski Žurnal je juče objavio da su obaveštajci i diplomate Hrvatske pokušali najmanje dva puta da vrbuju pripadnike selefijskog pokreta iz BiH za prenošenje oružja i eksploziva u mesdžide na području Zeničko-dobojskog kantona.
Cilj je bio, kako je navedeno u dokumentima kojima raspolažu bezbednosne agencije BiH, da se tim akcijama potvrde optužbe hrvatske predsednice Kolinde Grabar-Kitarović koja je tvrdila da je „BiH leglo terorizma”.

Koruški biskup objasnio razloge zabrane mise u Blajburgu
Uprkos tome što je odluka Katoličke crkve u Koruškoj da ove godine zabrani održavanje mise na Blajburškom polju izazvala nezadovoljstvo u crkvenim krugovima Hrvatske, kao u i delu političkog spektra, ta se odluka neće menjati. To je za „Jutarnji list” potvrdio biskup Engelbert Gugenberger, upravitelj biskupije u Klagenfurtu, koji je detaljnije objasnio razloge za takvu odluku.
„Davanje dozvole za održavanje mise na Blajburgu bio osnov da se Katoličkoj crkvi u Koruškoj zameri zbog instrumentalizacije jedne mise u političke svrhe i nedostatka distance prema fašizmu”, kazao je biskup.
Na pitanje zašto to nije ranije zabranjeno, on je odgovorio da je analiza prošlogodišnjeg događaja otkrila političku instrumentalizaciju komemoracije što šteti ugledu Katoličke crkve.
Biskup Gugenberger je naveo da su u razgovoru s predstavnicima Hrvatske i Austrijske biskupske konferencije razmatrane druge mogućnosti obeležavanja sećanja na žrtve.
„Katolička crkva u Koruškoj više nije mogla podržavati takav način sećanja na žrtve, jer su događanja na Blajburškom polju poslednjih godina bila sve više prožeta političkim manifestacijama”, rekao je  Gugenberger iz čije su biskupije još ranije poručili da su neprijatno iznenađeni reakcijom hrvatskih biskupa na zabranu.
Samu zabranu mise na Blajburškom polju, navodi „Jutarnji”, mnogi konzervativni političari, kao i neki visoki izvori iz Hrvatske biskupske konferencije objašnjavali su političkom situacijom u Koruškoj, kao i na državnom nivou. Naime, u Koruškoj su na vlasti socijalisti, dok je konzervativcima kancelara Sebastijana Kurca na nacionalnom nivou partner Slobodarska stranka koja pripada krajnje desnom austrijskom političkom spektru. Na takvo partnerstvo mnogi u EU, objašnjavali su politički analitičari, nisu gledali blagonaklono, pa se trenutna austrijska vlada poprilično oštro određuje prema svim elementima fašizma i nacizma.

Tužilaštvo BiH: krivica Elfete Veseli je dokazana
Od našeg dopisnika
Sarajevo – U završnici jednoipogodišnjeg suđenja Elfeti Veseli, optuženoj za ubistvo dvanaestogodišnjeg dečaka Slobodana Stojanovića  1992. godine u naselju Bajrići kod Zvornika, tužilac Tužilaštva BiH Miroslav Janjić naveo je da je dokazano da je optužena počinila taj monstruozni zločin. Dokazana je, kazao je on, i krivica Sakiba Halilovića, komandanta Diverzantskog voda združenih jedinica muslimanske vojske u čijim redovima je bila i Albanka Elfeta Veseli, „žena monstrum”, „žena zver”, kako su je zvali njeni saborci.
„Smatramo da je tužilaštvo tokom postupka van svake razumne sumnje dokazalo krivicu Halilovića i  Veselijeve. Nijedna činjenica iz optužnice nije ostala, a da nije potkrepljena svedočenjima i dokazima koje odbrana nije mogla da ospori”, rekao je Janjić u završnoj reči u sudnici Suda BiH.
Podsećajući na izjave svedoka, Janjić je pomenuo, između ostalih, i svedoka S1 koji je, kao očevidac, jezivi zločin nad dečakom gledao s nekoliko metara udaljenosti.
„Elfeta je stajala sa dečakove leve strane. Držala ga je za kosu. Izvadila je nož sa crnim koricama. Podigla mu je glavu i povukla nož ispod vrata. Dete je počelo da krklja... Kad ju je neko od prisutnih vojnika pitao ’šta to radi’, ona je izvadila pištolj, duga devetka, prislonila mu na glavu i pucala, jednom ili dva puta, ne znam. Nakon toga mu je telo zamotano u plavi mantilić. Okrenuo sam glavu, nisam više mogao to  da gledam”, ispričao je svedok S1, inače muslimanski vojnik, na jednom od ročišta.
Njegove navode, prema rečima tužioca Janjića, potvrdio je nalaz obdukcije i iskazi ostalih svedoka, te članovi dečakove porodice prilikom identifikacije.
„Ovo je jedan od retkih predmeta ratnog zločina gde su iskaz svedoka i nalaz veštaka saglasni. Može li biti slučajnost da svedok vidi četiri materijalne činjenice, a da to u nalazu potvrdi veštak, a da nije bilo teoretske šanse da se njih dvojica sretnu”, kazao je Janjić.
Optuženi Sakib Halilović, koji je znao za ubistvo srpskog dečaka, a prema nekim svedočenjima i video kad ga je njegova potčinjena počinila, nije ništa preduzeo da ona bude kažnjena. To je, ocenio je tužilac, dokazano tokom postupka, kao i to da je dete od dolaska do poslednjeg dana života boravilo s pripadnicima Halilovićeve jedinice.
„Halilović nije preduzeo niti jednu radnju da istraži šta se desilo s tim detetom. Nije nikog izvestio da je dete u jedinici, da je maltretirano i da se priča da ga je ubila Veselijeva. U najmanju ruku je morao znati da o ubistvu deteta mora nekoga obavestiti”, naglasio je u završnoj reči tužilac Janjić.
Slađana Crkvenjaš, sestra malog Slobodana, ispričala je tokom svedočenja u Sudu BiH, da su ona i brat zajedno s roditeljima u julu 1992. godine iz bezbednosnih razloga otišli iz mesta u kome su živeli i da se Slobodan vratio po svog psa Lesija, koji je ostao u njihovoj kući na teritoriji pod muslimanskom kontrolom.
„Posle nekoliko dana čuli smo da je ubijen. Svi su govorili da ga je ubila Albanka iz Vlasenice Elfeta Veseli”, navela je ona.
Nakon rata Veselijeva se skrivala, otkrivena je i na zahtev Tužilaštva BiH uhapšena u septembru prošle godine u Švajcarskoj i vrlo brzo izručena BiH.
Iznošenje završnih reči odbrane zakazano je za 29. mart.

Mladi kraljevi žica
Mladi talenti i priznati virtuozi okupili su se u okviru nove produkcije i projekta „Gitar art festivala” „Kings of Strings The Youngsters”. Istoimena gitarska grupa u kojoj su Mozes Rozenberg iz čuvene Rozenberg porodice, Jorgos Jorgopulos, grčki virtuoz na buzukiju i svestrani fingerstajl srpski gitarista Bojan Ivanovski svoj prvi koncert održala je pred našom publikom u „Kombank dvorani”.
Ove umetnike spaja ogromna posvećenost gitari i spremnost da grade zajednički zvuk. Gitaristi potiču iz različitih muzičkih i geografskih područja, od Grčke do Holandije, od buzukija do romskog džeza, pa spajanje tako raznorodnih nasleđa predstavlja pravi izazov za muzičare.

Portreti Srbije – nada za budućnost
Izložba fotografija „Portreti Srbije: Nada za budućnost” umetnika Veslija Čanela iz Amerike  predstavljena je u Etnografskom muzeju. Prikazano je 70 fotografija na kojima su ljudi iz 29 gradova Srbije, ali i Pariza i Berlina. Izložba je nastala tokom dvogodišnjeg autorovog obilaska naše zemlje. On je fotografisao ljude različitih interesovanja, zanimanja i godina i razgovarao sa njima.
Fotografišući 116 portreta lekara, vozača, pravnika, preduzetnika, umetnika, poljoprivrednika, lovaca, arhitekata, stomatologa, predavača, penzionera i mnogih drugih, Čanel pokušava da dokuči nade i očekivanja ljudi iz Srbije za budućnost svoje zemlje.
Svako od 116 ljudi ispričao je svoju priču o Srbiji, kazujući o pozitivnim stranama i onome čime nisu zadovoljni, kao i o tome kakvu zemlju bi voleli da vide u budućnosti. Priče se objavljuju dva puta nedeljno na veb sajtu portraitsofserbia.rs koji je dostupan na srpskom i engleskom jeziku.

Za grafite na zgradama odgovorni i stanari
Škrabanje po zgradama skupo može koštati kako autore kojekakvih natpisa, ali, iako su oni najmanje krivi za to, i stanare. Nedavne najave da će biti kažnjavani oni koji sa svojih objekata ne uklone grafite kod mnogih su naišle na negodovanje. Među prvima javili su se stanari Cvijićeve ulice čiji se domovi često nađu na meti „kreativnih” ispada omladine naoružane bojom u spreju.
– Gotovo posle svake utakmice u „Pioniru” huligani baš na našim zidovima „izraze” svoju radost ili revolt zbog rezultata. Nije fer da stanari snose odgovornost za bahatost nekog drugog – žale se žitelji ovog kraja.
Ali, propisi su propisi… Odluka o komunalnom redu u našem gradu prilično jasno određuje ko je zadužen za lep izgled objekata. Ona zabranjuje oštećivanje spoljnih delova zgrada, njihovo ispisivanje, crtanje, prelepljivanje plakatima i bilo kakvo drugo narušavanje izgleda fasada.
– O urednom stanju spoljnih delova zgrade dužan je da se stara vlasnik, odnosno korisnik zgrade u državnoj svojini. Kada je reč o zajedničkim spoljnim delovima poslovno-stambenih i objekata za kolektivno stanovanje, o njima se brinu svi vlasnici stanova i drugih posebnih delova zgrade, odnosno zakupci stanova u državnoj svojini – kažu u gradskom Sekretarijatu za komunalne i stambene poslove.
Zato odgovornost i sankcije nisu samo na crtačima grafita, već i na stanarima.
– Obaveze održavanja javnih objekata i držanje u urednom stanju spoljnjeg izgleda je takođe u nadležnosti vlasnika tih objekata – dodaju u sekretarijatu.
A kada Beograđani ujutru otvore prozore i vide da je na njihovim zgradama opet neko švrljao i škrabao, trebalo bi da pogledaju i stanje u svojim džepovima. Jer kazne koje im mogu stići nisu male.
– Za nepoštovanje odredaba odluke koje se odnose na održavanje spoljnjeg izgleda zgrada i zabrane ispisivanja i na drugi način oštećivanja fasada propisano je da će se novčanom kaznom u iznosu od 50.000 dinara kazniti pravno lice, preduzetnik će plaćati 25.000, dok će fizičko lice biti kažnjeno sa 5.000 – ističu u sekretarijatu i dodaju da za uklanjanje grafita stambene zajednice mogu angažovati JP „Gradsko stambeno”, ali i druge privrednike koji se bave ovim poslom.
– Inspekcijski nadzor nad primenom odredaba Odluke o komunalnom redu vrše opštinska i gradska komunalna inspekcija. Komunalno-policijski i drugi poslovi na održavanju komunalnog reda uređenog ovim propisom, kao i kontrola primene, jesu na komunalnoj policiji – zaključuju iz Sekretarijata za komunalne i stambene poslove.

Sadnja novih stabala i odbrana tvrđave
Sadnja novih 300 stabala u parku Ušće počela je, a sav posao trebalo bi da bude završen u toku predstojećeg vikenda. Za sadnju novog drveća iznos od 25 miliona dinara obezbedila su „Skijališta Srbije” kao deo nadoknade za 155 posečenih stabala u okviru sprovođenja projekta „Beogradska gondola”.
– U realizaciju ovog projekta nije moguće krenuti bez uklanjanja određenog broja stabala i zato nam je potrebno razumevanje i strpljenje građana. Bitno je da Beograđani znaju da gondola ne narušava prirodu i broj stabala, naprotiv. Lepota gondole ogleda se u pogledu koji će nam pružiti, a to su pre svega naša bogatstva, zelenilo i reke – ocenio je gradonačelnik Zoran Radojičić, koji je obišao akciju početka sadnje novih stabala.
On je kazao da će „Zelenilo” nastaviti da štiti i obnavlja gradske zelene površine dodavši da će glavni grad do kraja godine biti bogatiji za nekoliko hiljada stabala. Direktor „Zelenila Beograd” Slobodan Stanojević istakao je da je ovom poslu pristupljeno vrlo ozbiljno, kao i da su sve pravne procedure ispoštovane.
– Pre dve godine naručili smo i dobili studiju uticaja izgradnje gondole na zelenilo u parku Ušće. U razgovoru sa arhitektama vodilo se računa da seča bude svedena na minimum. Stabla koja su posečena nisu bila u izuzetno dobrom stanju, a „Zelenilo” će nastaviti odgovorno da se odnosi prema svom delu komunalnih poslova u gradu. Sada su posađena stabla crvenolisnog hrasta, jasena, lipe i platana. Reč je o najkvalitetnijim sadnicama – rekao je Stanojević.

(Foto GO Stari grad)
Zbog pripreme terena za početak gradnje gondole je, kako je i najavljeno, u opštini Stari grad održan sastanak. Njemu su, osim predstavnika opštine, kako je istaknuto, prisustvovali i žitelji različitih delova grada. Na sastanku „Odbranimo Kalemegdan” odlučeno je da se uvedu celodnevna dežurstva kako bi se odbranilo drveće i obustavili radovi na projektu žičare.
– Odlučeno je i da se bez obzira na posledice, svi dosadašnji radovi, kao i eventualni budući u vezi sa instaliranjem žičare ruše i tako spreči trajno uništavanje kulturno-istorijskog dobra. Odluka je i da svako u skladu sa svojim kapacitetima animira što veći broj građana da učestvuju u akciji i dežurstvima – ukazuje se u saopštenju Starog grada.
Posle sastanka, njegovi učesnici i drugi protivnici gradnje na Kalemegdanu otišli su na tvrđavu, demontirali vrata i zaštitnu ogradu oko nelegalnog objekta na kalemegdanskom platou i zaustavili dalju seču drveća pored okretnice tramvaja. Kako je dodato, deo građana koji se protive gradnji gondole juče je pokušao da se sastane sa gradonačelnikom, ali u tome nisu uspeli.

Počeli radovi na Zemunskoj tvrđavi
Ovih dana u blizini Milenijumske kule na Gardošu sve vrvi od majstora. Ali mnogim sugrađanima koji posete ovo mesto nije jasno šta se radi.
Na ovom platou, kako saznajemo, počeli su radovi na uređenju nekadašnje Zemunske tvrđave, odnosno četiri ugaone kule iz srednjeg veka.

U petak novi protest „Kar goa”
Novi protest kompanije i udruženja građana „Kar go” biće održan u petak. Za 13 časova planirano je okupljanje učesnika protesta kod parkinga ispred „Štark arene” (sa strane Bulevara Zorana Đinđića).
Oko 14 sati krenuće protestna vožnja od „Arene” ka ulici Španskih boraca, zatim u Bulevar Mihajla Pupina, preko mosta Brankovom ulicom pa kroz Terazijski tunel. Kada se izađe iz tunela učesnici protesta skrenuće u Dečansku, posle čega će kod Skupštine grada napraviti kratku pauzu da bi „pozdravili” gradske čelnike. 
Nastaviće u Kneza Miloša i Nemanjinu do zgrade Vlade Srbije gde će u 15 časova biti održan i skup. Građanima će se ispred Vlade obratiti Aleksandar Vučić, predsednik udruženja građana „Kar go”, i Vuk Guberinić, direktor istoimene kompanije.
Novi protest, kao i prethodni, kako je navedeno, biće priređen zbog hajke koju ministarka saobraćaja Zorana Mihajlović vodi protiv ovog udruženja građana i kompanije.

Čekajući da naiđe Tifani Tramp
Momci, devojke, stariji sugrađani, novinari i foto-reporteri strpljivo su stajali na platou ispred luksuznog hotela u strogom centru grada. Pušili su, ćaskali, podešavali mobilne telefone i foto-aparate.
– Da li je tačno da će u 12 sati izaći Džoni Dep – pitaju dve tinejdžerke zastajući ispred hotela.
Dvojica momaka se u čudu pogledaše, slegnuše ramenima i jedan od njih pozvao je nekoga telefonom.
– Ne, ne, nije greška, trebalo bi da se pojavi Tifani, ćerka Donalda Trampa. Stigla je u ponedeljak u Beograd i ostaje 11 dana. Devojke, mi ne čekamo Džonija, čekamo Tifani. On je otišao u Tivat da snima film, evo, iz prve ruke – reče on u jednom dahu, a Džonijeve obožavateljke odoše razočarane.


Ispred Kinoteke  (Instagram)


Iz obližnjih kafića tu i tamo neko izađe da pogleda šta se dešava na ulici, a potom se vrati unutra. Vedar i hladan martovski dan se nije dao prevariti – što su duže



Jake mere obezbeđenja

Tifani Tramp, najmlađa ćerka američkog predsednika, doputovala je u ponedeljak u prestonicu. U glavnom gradu će ostati još devet dana, a društvo joj pravi dečko, Majkl Bulos.O bezbednosti Trampove naslednice vode računa agenti američke Tajne službe koja obezbeđuje i predsednika SAD i članove njegove porodice, dok podršku obezbeđenju daju pripadnici elitne Jedinice za obezbeđenje određenih ličnosti i objekata MUP-a Srbije.Kako se nezvanično navodi, organizacija njene posete Beogradu trajala je nekoliko nedelja. Unapred je napravljen detaljan plan njenog boravka u Srbiji, a vrlo malo ljudi zna koja će mesta obići. U svakom trenutku, Tifani čuvaju četvorica agenata Tajne službe obučeni kao civili. Beogradski mediji preneli su da njihovo oblačenje „odskače od svakodnevnog oblačenja Beograđana njihovog uzrasta” te da jedan od njih „izgleda kao drvoseča”, dok ostali nose jakne, prsluke i patike za duge šetnje. A. B.

stajali, to su manje verovali da će iz moderne zgrade izađi ona koju čekaju.
– Nisam novinar, niti fotograf. Uvek kada dođe neka svetska „faca” u prestonicu, ako je moguće, odem i slikam. Tako i ovaj put hoću da slikam Tifani. Ako se ne pojavi do tri, palim. Doći će već neko drugi, ih – priča tridesetogodišnji Dejan. Ulicom su prolazili automobili, trolejbusi, minibusevi i vozila sa diplomatskim tablicama. Čim bi neki auto usporio ili krenuo da se uparkirava, okupljeni bi zgrabili telefone i foto-aparate. Preko puta hotela bila su parkirana dva policijska automobila, iz kojih su ulazili i izlazili visoki momci u civilnoj odeći. Duh dosade i nestrpljenja uvukao se među narod. Dve ture turista iz Mađarske i Bugarske već su otišle ka Etnografskom muzeju, a od Tifani ni traga ni glasa.
– A da li je tačno da je ona Trampova mezimica? – upita jedna nasmejana baka, a momci sa foto-aparatima promrmljaše sebi u bradu da je već „petnaest do tri”. Taksisti, naslonjeni na vozila, smejali su se i glasno nagađali odakle bi mogla da se pojavi Tifani Tramp.
– Prekjuče je izašla ranije ujutru. Nigde žive duše, prošetala ulicom, malo je slikali i gotovo. Čitao sam da je izašla u Skadarliju, a u utorak je bila u Muzeju Nikole Tesle. Možda se sada spusti sa krova – nagađali su. Odjednom, okupljeni se uznemiriše, počeše da sevaju blicevi, ispred hotela se niotkuda stvori gužva. Policajac je rukom pokazivao automobilima kuda da voze.
– Ali niko ne izlazi! – uzviknuše, nastavljajući da sevaju blicevima, a onda im neko reče da pogledaju na levu stranu. Metalna vrata su se podigla, a iz garaže izađe sivi blindirani džip sa diplomatskim tablicama. Udobno zavaljena na zadnjem sedištu, iza tamnih stakala, u automobilu koji je vozio prema Kalemegdanu sedela je, kako rekoše svi, Trampova mezimica. Niko je nije video, ali svi su znali da je tu bila baš ona – čim se automobilska kolona izgubila iz njihovog vidnog polja, ljudi su spakovali aparate i telefone i otišli. Na ulici su ostali samo slučajni prolaznici, taksisti i priča kako je Tifani Tramp uspela da pobegne od radoznalih pogleda.

Jednostavnost i elegancija
Crna je kraljica elegancije. Njom se ističe gracioznost, naglašava lepota tela, prikrivaju nedostaci, pokazuje odlučnost i samouverenost. Može lako da se kombinuje sa drugim bojama, a obogaćena  modnim detaljima nosi se s lakoćom i samostalno. To je pokazala i dizajnerka Dragana Ognjenović, koja je ovoj boji verna. Revija njene nove kolekcije održana je u dorćolskom klubu „Zum”.
Poklonici mode bili su u prilici da vide modna rešenja za ovu sezonu. Sako i pantalone jednostavnog kroja pristajaće damama svih generacija.

Melodični džipsi džez
Magiju „Gitar arta” nastavio je u „Kombank dvorani” druge festivalske večeri „Rozenberg trio”. Njihov predvodnik je Štokelo Rozenberg. On je sa braćom Nonijem, kontrabas, i Nušeom, ritam gitara, osnovao ovaj sastav, koji važi za jedan od najimpresivnijih džez bendova današnjice, a svakako i najbolji kada je u pitanju džipsi džez.
Štokelova nepogrešiva, melodična svirka danas se univerzalno smatra jednim od najbriljantnijih oblika sviranja gitare, pa je opravdano i dobitnik prestižne nagrade „Zlatna gitara” koju mu je dodelio „Gitarist magazin”.
Prestonička publika bila je u prilici da čuje umetnike koji već tri decenije nastupaju širom sveta, od „Nort si džez festivala” do njujorškog Karnegi hola.
Kritičari ocenjuju da „Rozenberg trio” poseduje istovremeno veliku jasnoću, snagu i preciznost.

Muzika osamnaestog veka
Suzan Šolc, violinistkinja, i Milan Popović, čembalista, nastupili su u Velikoj sali SKC-a.
Oni su izvodili elemente italijanske sonate i francuske svite u nemačkim kompozicijama 18. veka.
Šolcova je poznata po sviranju na instrumentima renesanse, baroka i klasike. Ona je vođa renesansnih ansambala i reditelj operskih produkcija. Studirala je u Gracu, Beču i Hagu, nastupala sa ansamblima iz mnogih zemalja. Predavala je u Beču i Lajpcigu, a od 2013. godine profesorka je barokne violine, kamerne muzike i baroknog orkestra u Gracu.
Milan Popović je čembalista i pijanista, a aktivan je i kao solista i kamerni muzičar. Završio je Fakultet muzičke umetnosti, na kome radi u zvanju docenta za umetničku oblast čembalo.

„Nepristojni” na Međunarodnom pozorišnom festivalu „Slavija”
Uvek će biti problema i pitanja koje je teško rešiti. Jedini način da se njima bavimo jeste da tražimo autentične odgovore. Ovo je potka predstave „Nepristojni” Paule Vogel, koju je glumački ansambl Kamernog dramskog pozorišta iz Češke izveo u Pozorištu „Slavija”, na 18. Međunarodnom pozorišnom festivalu „Slavija 2019”.
Sloboda mišljenja, verska sloboda i cenzura tema su  drame inspirisane događajima iz realnog života nastalim oko kontroverznog pozorišnog debija „Boga osvete” poljskog dramskog pisca Šolema Aša – komada koji su jedni smatrali izuzetnim delom jevrejske književnosti, a drugi izdajničkim sramotnom činom. Na originalan način, Paula prikazuje istorijat ovog komada, životne priče glumaca koji su rizikovali svoje karijere, a neki čak i živote da bi igrali u ovoj predstavi.
Pred publikom se našla priča u kojoj grupa glumaca nazvana „Mrtva trupa” podseća na životnu zbilju pisca Jevrejina Šolema Aša, počevši od 1906. godine kada je njegov komad oko koga se lome koplja napisan i javno čitan u salonu u Varšavi. Vogelova nastavlja da uvodi scene prikazujući premijeru u Berlinu, u režiji Maksa Rainharta, sa Rudolfom Šildkrautom u glavnoj ulozi, postavku u malom jevrejskom pozorištu u Americi i brodvejsku premijeru posle koje su – uprkos činjenici da se Aš složio da se neki delovi cenzurišu – producent i glumci bili uhapšeni, a predstava zabranjena.
Režiju je uradio Jirži Babek. Za scenografiju i kostimografiju bila je zadužena Lubica Babek Melcerova, a za koreografiju Libuše Kralova.

Posečena stabla na Ušću i Kalemegdanu
Za dva dana na Ušću i Kalemegdanu posečeno je više desetina stabala, od ukupno 155 koliko je u planu. Uporedo sa ovim poslom danas će u ova dva parka započeti i sadnja 300 novih četinara i lišćara za šta će biti zaduženi radnici „Zelenila”. Namenska sredstva, odnosno 25 miliona dinara kao deo nadoknade za posečena stabla, obezbedila su „Skijališta Srbije” i to u okviru realizacije projekta „Beogradska gondola”.
– Broj stabala koja će biti zasađena dva puta je veći od broja posečenih. Sve sadnice su visokog kvaliteta i „školovane” u rasadniku, čime se povećavaju šanse za njihov opstanak u teškim uslovima gradske sredine – saopšteno je iz „Zelenila”.
Pre dva dana na teritoriji opština Stari grad i Novi Beograd „Zelenilo” je započelo seču stabala, na planiranoj trasi buduće gondole koja će povezivati Kalemegdan i Ušće, ali ova akcija izazvala je burno negodovanje.
Zbog toga se juče oglasio i gradonačelnik Zoran Radojičić. Kako je istakao, umesto svakog drveta posečenog zbog planirane izgradnje gondole biće posađeno više novih.
– Seči stabala prethodila je saglasnost stručne komisije koju je oformio Sekretarijat za komunalne i stambene poslove, a koja je obavila uviđaj na terenu i utvrdila naknadu za posečena stabla. Ovu komisiju čine predstavnici „Zelenila” i Sekretarijata za zaštitu životne sredine. Na osnovu njihovog izveštaja, opštine Stari grad i Novi Beograd izdale su rešenje po kojem je „Zelenilo” otpočelo seču 108 stabala na Novom Beogradu i 47 na Starom gradu – istakao je Radojičić.
Gradonačelnik je dodao da je politika grada da se umesto svakog posečenog stabla posadi barem dva, kao i da svako pravno ili fizičko lice koje zahteva seču stabala mora da obezbedi novac za to.
Postupanje gradskih službi ipak se nije dopalo svima. Predstavnici opštine Stari grad sa predsednikom Markom Bastaćem na čelu juče su sa Kalemegdana odneli panjeve posečenih stabala i ostavili ih ispred Starog dvora.
– Osnovni cilj ove simbolične akcije jeste da se ukaže na neophodnost obustavljanja uništavanja Kalemegdana, kulturno-istorijskog dobra koje pripada svim građanima naše zemlje, koje su okupirale gradske vlasti. U trenutku kada je Beograd svrstan u jedan od najzagađenijih gradova na svetu, svaki park, svako drvo i svaka zelena površina su dragoceni, a dvojac koji je na čelu grada nastavlja sa projektima protivnim interesima građana – navedeno je u saopštenju ove opštine.
Ostavljanjem stabala pred Starim dvorom predstavnici opštine želeli su i da demantuju navode po kojima Stari grad na bilo koji način učestvuje u seči. Ova opština juče je održala i sednicu Veća na kojoj je donela odluku o ukidanju rešenja odeljenja za komunalne poslove i komunalnu inspekciju od 8. marta. Tim rešenjem je formalno data saglasnost za uklanjanje stabala na određenim katastarskim parcelama na teritoriji Starog grada.
– Donošenje ovakvih rešenja je po Statutu grada zakonska obaveza opštinskih službi. Dakle, nikakvu odluku nismo doneli mi, odluku o pravljenju žičare donela je Skupština grada, a ta odluka sa sobom nosi i seču stabala. Jedini odgovorni za ovaj cirkus su gradonačelnik i njegov zamenik, kao i odbornici koji su podržali ovaj suludi projekat. Pomenuto rešenje je samovoljno potpisao rukovodilac odeljenja i zbog toga je protiv njega pokrenut disciplinski postupak, koji podrazumeva i razrešenje – ukazano je u saopštenju Starog grada.
U ovoj opštini danas će biti održan i skup na temu odbrane Kalemegdana. Pozvani su građani da u 10 časova dođu u opštinu kako bi se, stoji u saopštenju, dogovorili oko strategije odbrane Kalemegdana
Konkretne korake zbog seče stabala najavili su i odbornici Saveza za Srbiju u Skupštini grada. Oni će podneti krivične prijave protiv gradonačelnika, njegovog zamenika Gorana Vesića i ministra trgovine, turizma i telekomunikacija Rasima Ljajića zbog, kako su istakli, štetnog projekta izgradnje gondole i seče stabala.
– Taj projekat ima pogubne ekonomske posledice. Njegova najveća šteta je što skrnavi dva najveća blaga Beograda, a to su pogled na Ušće i Kalemegdan. Zato će Radojičić, Vesić i Ljajić morati da plate štetu iz svog džepa – ukazao je Nikola Jovanović, šef odborničke grupe SZS-a koji je nadležne pozvao da zaustave ovaj projekat.
Odbornik SZS-a i nekadašnji gradonačelnik Dragan Đilas na pitanje da li ga seča stabala podseća na uklanjanje platana u Bulevara kralja Aleksandra u vreme dok je on bio na čelu grada, odgovorio je da ga ne podseća.
– Platani su tada posečeni na osnovu studija Šumarskog fakulteta i to nije bila ideja grada, već je to učinjeno zbog bezbednosti građana. U isto vreme pokrenuli smo akciju, kompanije u Beogradu i Beograđani finansirali su nove platane i kao što vidite oni i danas rastu – naglasio je Đilas.
U planu 5.000 novih stabala
U toku 2018, kako je saopštilo „Zelenilo”, Beograd je postao bogatiji za 4.500 novih stabala. Kako je dodato, za ovu godinu u planu je sadnja 5.000 novih.

Vidre u nekada zagađenoj Ponjavici
Pančevo – Radnici čuvarske službe pančevačkog JKP „Zelenilo” uverili su se da su se u Parku prirode „Ponjavica” pojavile vidre. Vest zvuči neverovatno, jer je ovo područje, koje država štiti drugim stepenom zaštite, važilo za zagađeno, a vidre, koje pripadaju porodici kuna, nastanjuju samo izuzetno čiste vode.
„Radnici su tokom redovne kontrole zaštićenog područja zapazili dve jedinke vidre uz samu obalu ’Kod šest topola’, u Banatskom Brestovcu. Vidre vole bistru i čistu vodu i ranije su bile rasprostranjene po Evropi, ali zbog zagađenosti voda, a i lovom zbog krzna, ozbiljno je došao u pitanje njihov opstanak. U Srbiji, vidre su zaštićena vrsta, a to što su se ovde pojavile, govori nam da je u parku došlo do poboljšanja kvaliteta vode i da je bogata ribom, koja im je osnovna hrana”, kaže za „Politiku” Zoran Stanić, rukovodilac čuvarske službe JKP „Zelenilo”, koje od 2015. godine brine o ovom svojevrsnom rezervatu prirode.
Od tada se i redovno sprovodi niz akcija, od čišćenja vodotoka do uređenja obale, analize vode i mulja, koje su već pokazale da u vodi Ponjavice više nema teških metala i da je sve čistija. To je i jedan od uslova za bogaćenje ribnog fonda, dodaje Stanić, te će se ove godine, prvi put, raditi i na poribljavanju sa 100 kilograma šaranske mlađi i formirati pet smuđevih gnezda, čime će biti uvećan ribni fond Ponjavice, koja je godinama bila primer zagađene vode.
„Nekoliko godina, svakog proleća i leta, voda bude druge kategorije, što znači da je čistija nego ranije. Pogorša se s jeseni zbog truljenja algi, pa prelazi u treću i četvrtu kategoriju”, objašnjava sagovornik.
Kao dom preko 100 biljnih vrsta i stanište četrdesetak vrsti ptica, od kojih su neke izuzeto vredne, Ponjavica je sa 300 hektara područje u trećoj kategoriji zaštite, a Programom upravljanja „Zelenilu” je povereno upravljanje ovim parkom prirode i od tada se stanje menja nabolje, jer je samo prošle godine za razne aktivnosti iz gradske kase opredeljeno 12 miliona dinara.
Radnici održavaju park, kose zelene površine obrasle invazivnim biljaka koje prete da ugroze autohtone vrste oko reke, krajem jeseni uklanja se i trska. Podignute su dve osmatračnice, od kojih jedna u blizini ostrva sa kolonijom čaplji, koje je pod prvim režimom zaštite, pa su tu zabranjeni svi radovi i jedino se može nadgledati. Područjem svakodnevno u dve smene krstare čuvari i suočavaju se, prema Stanićevim rečima, sa nemilim scenama narušavanja ovog ekosistema i kršenjem zakona. Tako je čuvarska služba „ulovila” i 150 metara nelegalno postavljene ribarske mreže.
„Nedavno smo našli četiri ribarske mreže dužine od 30 do 50 metara na četiri lokacije, ali smo imali sreće da ribe u njima nije bilo, jer su, izgleda, tek bile postavljene. Privredni ribolov je ovde strogo kažnjiv, a rekreativni i sportski jedini dozvoljeni. Za te aktivnosti potrebna je posebna dozvola ”, zaključuje Stanić.

Ušteđevinu ulaže u školovanje mladih
Zrenjanin – Đuru Mijatova ni u 87. godini ne napušta želja da pomaže talentovanoj omladini. Još 2007. godine osnovao je humanitarni fond kojem je dao ime po rano preminuloj supruzi i ćerki„Ljilja i Milka Mijatov”. Odlučio je da se iz fonda daju stipendije najuspešnijim studentima Zrenjanincima koji se školuju na državnim fakultetima.
Interesantno je da darodavac ne pripada nekoj višoj klasi i da je ceo život imao osrednja primanja, a do mogućnosti da poklanja novac došao je skromnim životom i štednjom. Do prošle godine iz fonda je studentima odlikašima na ime stipendija izdvojeno više od tri miliona dinara.
U aktivnosti oko sprovođenja dobrotvorove ideje od 2009. uključila se i zrenjaninska Gradska narodna biblioteka, a Đura Mijatov je ove godine odlučio da još jednim poklonom obraduje i biblioteku i studente koji često borave na Naučnom odeljenju ove ustanove. On je uložio novac u adaptaciju tog prostora, a na obeležavanju završetka radova neki od korisnika Đurine stipendije obratili su se prisutnima. Među njima je bio i Jovan Kovačević, kojem je stipendija doprinela da uspešno završi Građevinski fakultet u Beogradu, gde je danas asistent na Katedri za geodeziju i geoinformatiku.

Psi rastrgli čoveka, suđenje još traje
Novi Sad – Suđenje zbog napada dva psa u Petrovaradinu u julu 2016. godine, kada je u svom dvorištu smrtno stradao Đuro Marčetić, još nije završeno. Naredni glavni pretres zakazan je za 4. april 2019, rečeno je za „Politiku” u Osnovnom sudu u Novom Sadu.
Sudi se Igori Maksimović, koja je u vreme napada živela na susednom placu, gde su ovi psi držani. Prema nezvaničnim informacijama, nijedna od ovih životinja nije uspavana u prihvatilištu gde su odnete posle jezivog događaja. „Zatekao sam jezivu situaciju. Prizor me je veoma šokirao”, rekao je tada za naš list veterinarski inspektor.
Spekulisalo se da su to rase američki staford ili pitbul, a Osnovno javno tužilaštvo u Novom Sadu je tražilo kinološko veštačenje. Jedan pas je u međuvremenu uginuo, kako smo nezvanično saznali, od srčanog crva.
U proteklih godinu dana nije održan nijedan od zakazanih glavnih pretresa. O takvom zastoju svedoči podatak sa Portala sudova da je poslednji put ročište održano još 12. februara 2018. Na pitanje o razlozima za takav tok, u sudu kažu da se čekalo na to da tužilaštvo precizira optužni predlog.
Suđenje je ranije obeležilo i to što su sa jednog ročišta novinari isključeni iz sudnice. Na pitanje da li je suđenje i dalje zatvoreno za javnost, u sudu su naveli da je javnost bila isključena samo za deo glavnog pretresa i da je on sada otvoren.
Tragični događaj se desio kada su psi navodno preskočili ogradu, jureći mačku koju je nesrećni čovek pokušao da odbrani. Marčeta je tada imao 84 godine i živeo je sam, pošto mu je žena ranije preminula. Mediji su tada preneli da je u susednoj kući bila Igora sa dvoje dece, dok je njen suprug bio na putu van zemlje. Po povratku, izjavio je novinarima da je on vlasnik pasa, a da se supruga samo starala o njima dok nije prisutan.
Prema informacijama iz novosadskog Osnovnog javnog tužilaštva, postoji opravdana sumnja da je okrivljena izvršila teško delo protiv opšte sigurnosti, u kome je nastupila smrt jednog lica, a u vezi sa izazivanjem opšte opasnosti iz nehata.
Optužni predlog dostavljen je sudu ubrzo nakon događaja, 22. avgusta 2016, a početkom ove godine je preciziran. Kako nam je predočeno u tužilaštvu, preciziran je činjenični opis, 28. januara 2019.
Veterinar Aleksandar Bursać iz Novog Sada veruje da se ništa ne bi rešilo zabranama držanja pojedinih vrsta opasnih pasa. Onda bi se došlo do toga, dodaje u razgovoru za naš list, da vidimo da probleme prave i rotvajleri, šarplaninci i drugi. Držanje opasnih pasa je regulisano, ističe. „Sve lepo piše, samo treba pročitati i držati se toga. Sve je do čoveka i do toga šta je čovek hteo da postigne držanjem tih pasa”, dodaje.
Svakom pravilnom dresurom može se kontrolisati agresivnost psa. Navodi primer, ako policija trenira belgijskog malinoa za napad na kriminalca ili teroristu, onda će to pas i činiti, po komandi, ali će biti miran i staložen dok šeta na paradi.
Prema njegovim rečima, u zemljama koje su uspešno rešile probleme sa opasnim psima, sve se svodi na odgovornost vlasnika koji mora da pohađa školu i polaže ispit da bi dobio dozvolu za držanje takvih životinja, a plaća i porez, isto kao što postoji porez na oružje.

Jutkina ostavka konačno stigla u skupštinu Brusa
Predsednik Skupštine opštine Brus Miroslav Panić izjavio je za Radio slobodna Evropa (RSE) da je primio ostavku dosadašnjeg predsednika te opštine Milutina Jeličića Jutke i da će „u dogledno vreme” biti održana sednica lokalnog parlamenta na kojoj će Jeličića zvanično razrešiti dužnosti.
„To sigurno neće biti za tri ili dva meseca, ali sigurno će da bude u dogledno vreme. Ja ne mogu danas da zakažem Skupštinu. Moram da se konsultujem sa šefovima odborničkih grupa, pa kada sve to bude završeno, u neko dogledno vreme će se desiti”, rekao je Panić za RSE, prenosi Beta.
On je rekao da je jutros dobijena Jeličićeva ostavka koja je prošla kroz pisarnicu i došla do skupštinskih službi.
Jeličić, koji se povukao sa funkcije nakon optužbi za seksualno uznemiravanje više žena, saopštio je juče da je ostavku u pisanoj formi podneo 11. marta.
Jeličić je 1. marta izjavio da podnosi ostavku, zbog toga što se, kako je saopštio, njegov slučaj „koristi za direktan napad na predsednika Aleksandra Vučića” i za „urušavanje Srpske napredne stranke”, čiji je Jeličić član, a Vučić predsednik.
Jeličića je za seksualno uznemiravanje prijavilo sedam žena, a podignuta je optužnica u slučaju Marije Lukić koja je tokom dve godine, koliko je kod njega radila, od Jeličića dobila 15.000 lascivnih sms-ova, a pokušao je na silu i da ostvari fizički kontakt s njom.
    </div>
    <div id="kultura">
Umetnost mora da nas iznenadi
Postdramska bajka „Ovaj će biti drugačiji” suočava dnevne snove mladih žena sa istinom noćne more. Reč je o dramskom iskoraku autorke Staše Bajac čiju praizvedbu na sceni Ateljea 212 postavlja rediteljka Đurđa Tešić. Premijera je u nedelju 17. marta od 20.30 sati na sceni „Petar Kralj”. Dramaturškinja je Jelena Mijović, kostimografkinja Maja Mirković, scenograf Siniša Ilić, a kompozitor Vladimir Pejković.
„Ovaj će biti drugačiji” pobednička je drama petog Hartefaktovog regionalnog konkursa za najbolji angažovani celovečernji dramski tekst 2017. godine, a koju metaforu, asocijaciju donosi naslov komada, objašnjava dramska autorka Staša Bajac.
– Uvek su mi se dopadali naslovi koji otkrivaju jednako koliko i sakrivaju. Ne znamo ko je taj „ovaj” i na koji način će biti drugačiji. Ne znamo da li će biti bolji ili gori, kao ni ko to izgovara. S druge strane, taj neko nosi nadu i veru u nešto što će uslediti. U žiži ovog teksta su mlade žene koje su se podvrgle čitavom nizu procedura, što estetskih, što mentalnih, da bi im se ti snovi ostvarili. Društvo ih etiketira, naziva pogrdnim imenima, a mene je zanimalo šta je to o čemu one sanjaju i kakvi su to snovi do kojih se dolazi sečenjem sopstvenog tela, identiteta, odricanjem sopstvene bezbednosti i samostalnosti.
Junakinje Staše Bajac – Mirela, Ivana i Jovana (tumače ih Tamara Dragičević, Ana Mandić i Milica Janveska), žive u svetu spektakla, prihvaćenih modela potrošnje i poželjnog ponašanja. Ko su zapravo njene junakinje, kakve su njihove sudbine, kako je i zašto u drami „Ovaj će biti drugačiji” ukrstili njihove priče, saznajemo od naše sagovornice.
– Moje junakinje izgledaju ekstremno, imaju ogromne grudi i nokte, dugačke kose i tonu šminke. Mene ekstremi zapravo zanimaju ne zato što su incidenti, već zato što predstavljaju nešto obično, samo uveličano, kao pod lupom. Krajnost otkriva nešto u svima nama, a u svom ekstremnom obliku ga je lakše prepoznati i analizirati. U tom smislu njih tri su sve žene koje žive u patrijarhatu, samo pojačane do maksimuma. Njihovi međusobni odnosi su zapravo najtragičniji, jer u toj životinjskoj trci za preživljavanjem strada ženska solidarnost. Baveći se ovim tekstom gledala sam puno rijaliti programa, čitala „žutu” štampu, pratila estradu. Najintenzivniji utisak na mene ostavila je situacija kada žena preuzima govor šoviniste i mizoginog muškarca, uskače u ulogu sopstvenog agresora i drugu ženu naziva „kurvom” ili „prostitutkom”. Podsetile su me na kapoe u logorima u Trećem rajhu, gde bi često najsuroviji stražari bili upravo oni postavljeni iz redova logoraša. Potreba da se dokažeš svome tlačitelju je potresna i fascinantna, kaže za „Politiku” Staša Bajac i dodaje:
– Snovi ovih junakinja uslovljeni su društvom u kojem su se formirale i u kojem žive, to je potpuno logično. Ako na vrhu vrednosnog sistema stoji muškarac prevarant kog društvo naziva sposobnim, a kraj njega obespravljena žena koju društvo nazove predanom, onda će se tome i težiti. Žižek u jednom svom filmu interpretira Lakana i kaže da je košmar ostvarena fantazija. Baš se često vraćam toj ideji, mislim da ona vrlo precizno sumira i ovaj komad. Naša prošlost je košmarna, stvarnost takođe, a najbizarnije i najsilnije fantazije nam se konstantno ostvaruju. A kako ovo prevazići? Pa, problem je složen, a rešenja su očigledna i ima ih mnogo: vladavina prava koja bez izuzetka osuđuje svaki oblik nasilja, vaspitavanje i dečaka i devojčica u duhu rodne ravnopravnosti, sankcionisanje govora mržnje usmerenog prema ženama, otvaranje jednakih mogućnosti i ne osuđivanje izbora koje žene prave. Međutim, mislim da je zaista prvo i osnovno da prestanemo da odgajamo dečake ratnike, već da im govorimo da je u redu da budu tužni i nežni.
  Staša Bajac diplomirala je dramaturgiju na Fakultetu dramskih umetnosti u Beogradu. Na Univerzitetu umetnosti u Berlinu diplomirala je na smeru za Narativni film i audiovizuelne tehnologije. Autorka je scenarija za kratkometražne filmove „Četvrtak” u režiji Nikole Ljuce, „Prostor između nas” u režiji Maše Nešković, „Dvoje”… U fazi postprodukcije je i njen kratki film „Ponuda i potražnja” koji je pisala sa Milanom Marićem, a koji je režirao Nikola Ljuca. Trenutno radi na scenariju za dugometražni film „Strankinja” i završava kratki dokumentarni film „Teška duša, beli grad”. O tome kako iz svog dramskog ugla gleda na našu stvarnost, Staša Bajac kaže:
– Taj ugao je jedna prilično čudna pozicija. Ja sam po prirodi nesnosno osetljiva i u umetničkom izrazu reagujem na sve što je istančano i neuhvatljivo, dok sa druge strane, kad pogledam projekte kojima sam se bavila i teme koje me iznova privlače, ponavljaju se motivi agresije, mačizma, potisnutog mraka. Kao rezultat tog spoja nastaje nešto što ljude često zbunjuje, jer s nežnošću pristupam nečemu grubom i vulgarnom. Meni je sudar forme i sadržaja uzbudljiv i u tom smislu mislim da umetnost mora da nas iznenadi i izremeti, pogotovu ako je društveno angažovana. Nikad ne bežim od humora, on je katarzičan i ume da poturi provokativne misli, međutim, prijatna, simpatična predstava o uznemirujućim stvarima bi bila etički problematična.

Počeli Antićevi dani
Novi Sad – Pesnik koji je porez Novom Sadu „platio” pesmom otkucanoj na poreskoj prijavi, Vojvođanima napunio grudi stihovima o Vojvodini što se „voli od štala do neba”, deci otkrio gde se tačno nalazi „čuperak plavi” i napisao „zaista najljubavniju pesmu, a ni reči o ljubavi” – rođen je na današnji dan, a juče je u Novom Sadu počela trodnevna svetkovina u njegovu čast, 12. „Antićevi dani“.
I dalje je jedan od najvoljenijih pesnika među svim generacijama, upamćen kao pesnik detinjstva, koje je kod njega, kako je umeo da kaže u šali, počelo negde posle 50. godine, čulo se na svečanom otvaranju manifestacije u Gradskoj kući.
„Antićevi duh i šarm, i sve ono što je on predstavljao, živi sa Novim Sadom, i Novi Sad živi u tom duhu neprekidno i neraskidivo“, kazao je gradonačelnik i predsednik organizacionog odbora manifestacije Miloš Vučević.
Mada navodi da je teško reći koja je pesnikova pesma najupečatljivija, jer su se uz Miku Antića mnogi zaljubljivali i patili, razumeli šta znače emocije, gradonačelnik je izdvojio onu „poresku“:
„Ako bih sam sebe pitao, onda verovatno je to pesma 'Pehar' i čitava ta već legendarna anegdota kako je Mika Antić platio porez svome gradu Novome Sadu, da je tako odbrusio, odgovorio i nadmudrio uvek upornu, da ne kažem dosadnu, birokratiju, pa je na poreskoj prijavi napisao jednu od najlepših pesama ikada otpevanu i posvećenu našem gradu, a nastalu u kontekstu plaćanja neomiljene obaveze svih nas – poreza. I to pokazuje njegov duh, njegov šarm, koji je karakterističan za Novi Sad.“

Ove godine je Dejanu Aleksiću dodeljena pesnička nagrada „Miroslav Antić“, za zbirku „Radno vreme raja“, a biće mu uručena 15. marta u Gradskoj kući, na svečanom završetku manifestacije.
Program će se tri dana odvijati i u Kulturnom centru Novog Sada, njegovoj tribini i likovnim salonima, kulturnoj stanici „Eđšeg“ i kod izdavača „Prometej“. Deo programa je i film „Miroslav Antić“ na Jutjub kanalu KCNS-a.
„Antićevi dani“ traju, napomenuo je gradonačelnik, zahvaljujući i radu pokojnog Draška Ređepa. Ovaj novosadski književnik i kritičar preminuo je u januaru.
Program manifestacije, kako je to kazao direktor KCNS-a Bojan Panaotović, tražen je u regionu.
„Mika Antić je 'neko i nešto' u poetskom i umetničkom smislu, što se ne može vezivati samo za grad, pokrajinu, državu. Veliki pesnici su deo velike evropske i svetske baštine“, rekao je Panaotović.

„Kraljevi žica” u novom sastavu
Pre nekoliko godina beogradska publika bila je svedok rađanja projekta „Kings of Strings” (Kraljevi žica), koji je spojio gitarske virtuoze Tomija Emanuela, Štokela Rozenberga i Vlatka Stefanovskog. Posle velikog uspeha ovog projekta, iza koga stoje organizatori „Gitar art” festivala, Beograđani će večeras premijerno čuti kako zvuči podmlađena varijanta „Kraljeva žica”. Po istom receptu – trojica gitarista sa različitih podneblja „Gitar art” predstavlja u Kombank dvorani „Kings of Strings – The Youngsters” u sastavu: Holanđanin Mozes Rozenberg, Grk Jorgos Jorgopulos i naš Bojan Ivanovski.
Za Mozesa iz čuvene Rozenberg porodice sa džez „manouš” stilom, Jorgopulosa, grčkog virtuoza na buzukiju i svestranog srpskog „fingerstyle” gitaristu Bojana Ivanovskog spajanje raznorodnih nasleđa, odnosno buzukija, fingerstajla i romskog džeza predstavlja veliki izazov. Pogotovo što su svesni uspeha originalnih „Kraljeva žica”, pa tako Rozenberg za „Politiku” ocenjuje da je bilo neverovatno „videti stilski različite gitariste kako improvizuju”, a Bojan Ivanovski ga naziva gitarskim spektaklom.
Trojica gitarista dolaze iz različitog geografskog i kulturnog bekgraunda. Iako se maltene nisu ni poznavali do pre nekoliko nedelja, odmah su, kako priča Rozenberg, „kliknuli, uz smeh”, prevazilazeći lako međe i našavši tačku spajanja upravo u muzici:
– Dugo smo preko mesindžera razmenjivali muziku i pravili set-listu i već prva proba pre nekoliko nedelja bila je sjajna. Činilo mi se kao da sviramo zajedno već godinama, što je bio dobar znak – priznaje Rozenberg dodajući da je njegova porodica imala presudnu ulogu da muzika postane njegov profesionalni put, a usput je upijao sve što je radio Đango Rajnhart, osnivač džipsi-džeza.
Ivanovski se seća da je Jorgopulosa upoznao pre nekoliko godina, baš na „Gitar art” festivalu, zainteresovavši se za njegov stil sviranja:
– Čak mi je održao i jedan čas u Solunu jer su me zanimale te grčke skale. Mozesa Rozenberga sam upoznao pred prvu probu trija i fenomenalno smo se uklopili, i kao muzičari, i kao prijatelji. Mislim da nas spajaju virtuoznost i energija u sviranju i improvizovanju, smatra naš gitarista, koji iako je položio prijemni ispit na prestižnoj „Kraljevskoj akademiji muzike” (Royal College of Music), nije se otisnuo u London, već je završio beogradski Fakultet muzičke umetnosti.
– Studiranje na prestižnom koledžu koštalo je 13.000 funti po godini, tako da isključivo zbog finansijskih razloga nisam otišao, dodaje Ivanovski, koji iza sebe zato ima mnogo nagrada na međunarodnim takmičenjima koje su mu značile za karijeru.
Kada se spoje Holandija, Grčka i Srbija, uz improvizacije, dobija se interesantan zvuk, smatra Rozenberg, uz ocenu da će publika sasvim sigurno čuti razlike u njihovim stilovima i instrumentima, dok Ivanovski poručuje:
– Najzanimljivije je to kako će džipsi-džez gitarista improvizovati na grčke teme ili kako će zvučati srpski ukrasi na gitarskom solu džipsi-džeza. Mislim da će to publiku zaista obradovati, kao i različite boje instrumenata.
Posle nastupa na „Gitar artu” naši sagovornici već imaju zacrtane planove. Holandskog gitaristu, koji iz karijere izdvaja susrete sa Džordžom Bensonom, Džoom Zavinulom i Pakom de Lusijom, očekuje izlazak novog albuma „Double Scotch” sa trijom „Rozenbergs” i specijalnim gostima Štokelom Rozenbergom i violonistom Robijem Lakatošem. Da li će „Kings of Strings – The Youngsters” ostati „u životu”?
– Nadam se i da će nastaviti život, jer mislim da je sjajno svirati tri različita stila, priča Rozenberg, a Ivanovski, koji stoji i iza projekta „A Whole New World”, čija je poruka da nije važan stil muzike koji sviraš „već način na koji je donosiš”, i već dve godine uspešno koncertira i spaja nespojivo – fingerstyle, klasiku i džez, ističe da bi „Kraljevi žica” trebalo da imaju budućnost:
– Siguran sam da bi ovakav dinamičan projekat festivalima gitare po Evropi i svetu bio primamljiv i zato se nadam dugoj karijeri trija.
    </div>
    <div id="ekonomija">
Senka kosovskih taksa nad srpskom ekonomijom
Situacija u ekonomiji nije idealna, ali je još rano samo na osnovu januarskih i februarskih podataka davati prognoze o privrednom rastu za ovu godinu. Zabrinjava pad proizvodnje u nekoliko oblasti kao što su prehrambena, auto, hemijska industrija, kao i osnovnih metala. Usporavanje proizvodnje u čeličani u Smederevu može biti posledica uvođenja kvota za tu robu za evropsko tržište, ali i pada proizvodnje u automobilskoj industriji u EU. Pad proizvodnje u ovih nekoliko delatnosti loš je ne samo zbog privredne aktivnosti, već i spoljnotrgovinske razmene, rekao je juče Stojan Stamenković, koordinator „Makroekonomske analize i trendovi” (MAT) na predstavljanju novog broja ove mesečne publikacije. Senku na ekonomiju bacaju i kosovske takse, a problem je i usporavanje u Evropskoj uniji zbog čega će njihova tražnja za robom biti manja.
Stamenković se osvrnuo i na to što je Pavle Petrović, predsednik Fiskalnog saveta, na „Kopaonik biznis forumu”, izjavio da je glavni faktor usporavanja u drugoj polovini 2018. godine pad proizvodnje električne energije sedam odsto i proizvodnje uglja 12 odsto.
– Da je EPS kočio privredni rast tačno je, ali da je on bio glavni faktor usporavanja bilo bi lepo, ali nije tačno. Na smanjenu dinamiku BDP-a, krajem prošle godine, podjednako su uticali građevinarstvo i industrijska proizvodnja, a unutar te industrije taj uticaj se deli na EPS i prehrambenu industriju – objasnio je Stamenković dodajući da doprinos ostalih delatnosti nije bio presudan.
On je podsetio da je EU smanjila prognozu rasta za ovu godinu sa ranijih 1,7 na 1,1 odsto. Zemlje koje vuku nadole su Italija, koja je od druge polovine 2018. godine u tehničkoj recesiji, i Nemačka, koja je u stagnaciji.
Stamenković je rekao i da je otprema robe na KiM smanjena s prosečnih 39 miliona evra mesečno, u periodu januar oktobar 2018., na devet miliona evra u decembru, dok je otprema prehrambenih proizvoda pala sa prosečnih sedam miliona evra mesečno na samo 240.000 evra.
Urednik biltena, Ivan Nikolić, rekao je da je industrijska proizvodnja posle decembarskog pada nastavila tu tendenciju i u januaru pala dodatnih 5,5 odsto. Postoji samo jedan izuzetak, a to je proizvodnja kapitalnih proizvoda koja je međugodišnje povećana 2,2 odsto.
Dobro je što izvoz nastavlja da raste, međutim raste i uvoz i to brže od izvoza i ta razlika se povećava. U januaru deficit je iznosio 180 miliona evra, a dobar pokazatelj je to što 55 odsto spoljnotrgovinskog deficita čine energija i kapitalni proizvodi što ukazuje na veću investicionu aktivnost.

„Petrohemija” u remontu do sredine maja
Pančevo – Fabrika polietilena niske gustine (PENG) pančevačke HIP „Petrohemije” u narednih 55 dana biće u remontu, dok će „Petrohemijin” „Etilen“ i ostala proizvodna postrojenja iz istog razloga stati u sredu 20. marta i biti remontovani narednih 35 dana.
„Najznačajnije remontne aktivnosti biće usmerene na investicije, od kojih su ključne reinstrumentacija i automatizacija upravljanja radom hiperkompresora u fabrici PENG, a sledeća velika investicija u ovoj godini je povećanje obima proizvodnje u fabrici polietilena visoke gustine (PEVG), koja će biti realizovana tokom leta“ izjavio je Miša Bulajić, izvršni direktor funkcije proizvodnje i tehničke podrške HIP „Petrohemija”.
Realizacija ovih investicionih projekata, vrednih oko 18,3 miliona evra imaće, prema saopštenju, maksimalan efekat na ukupno poslovanje kompanija. „Biće ovo i najveća uložena suma u ’Petrohemiju’ u poslednjih 30 godina, a projekti će biti finansirani iz sopstvenih sredstava“, saopšteno je iz ove kompanije.
Pored investicija u fabrikama „Etilen“, PEVG i PENG, tokom zastoja realizovaće se, prema utvrđenom planu, i remont na procesnoj opremi u ostalim pogonima, što će osigurati nastavak bezbednog i efikasnog rada kompanije, koja saopštava, i da će zastoj proizvodnje u Fabrici sintetičkog kaučuka u Elemiru početi 15. aprila.

Telekom: SBB korisnicima u dijaspori ugasio kanale RTS-a
Kompanija „Telekom Srbija” saopštila je danas da je kablovski operator SBB odlučio da ugasi kanale RTS-a u dijaspori, a da, istovremeno, obmane korisnike i najširu javnost da je to urađeno po nalogu Telekoma.
SBB se odlučio za nepristojan, nelojalan i ucenjivački odnos, kako prema potencijalnim partnerima, odnosno „Telekomu, tako i prema korisnicima, saopštili su iz Telekoma Srbija.
„Zbog nemogućnosti da ostvari enormni profit, kompanija SBB odlučila je da ugasi kanale RTS-a u dijaspori, a da za to optuži kompaniju 'Telekom Srbija'“, navodi se u reagovanju Telekoma na današnje optužbe „Junajted Grupe”, vlasnika SBB-a.
„Junajted Grupa” je prethodno objavila da će građani u dijaspori koji prate programe preko njihovih platformi ostati danas bez programa RTS-a, navodeći da je to rezultat neuspešnih pregovora s „Telekomom Srbija”, te da je srpska kompanija, navodno, „izdala nalog” da se iz njihove ponude korisnicima uklone svi programi javnog servisa.
Iz „Telekoma Srbija” su takođe opovrgli tvrdnje „Junajted Grupe” da je „RTS potpisao ugovor s Telekomom Srbija o prodaji programa u inostranstvu”, podsećajući da je Telekom „pobedio na javnom pozivu za distribuciju RTS-ovih kanala, a da SBB nije želeo ni da učestvuje na tom pozivu”.
Povodom opaski Junajted Grupe da su nove cene Telekoma „nekoliko desetina puta veće”, srpska kompanija navodi da SBB „očigledno ima dvostruku poslovnu politiku, tačnije vrednost svojih kanala precenjuje, dok tuđe kanale potcenjuje”.
„SBB-u nije problem da svoje kanale naplaćuje dva evra po korisniku i time ostvaruje ogromnu zaradu, ali je veliki problem da RTS-ove, inače gledanije kanale, plati duplo manje. Još jednom izražavamo čuđenje reakcijom SBB-a, s obzirom na to da su oni operator koji najčešće povećava cene svojih usluga, čime pokazuju koliko zaista brinu o potrebama korisnika”, piše u saopštenju Telekoma.
Dalje se dodaje da kao i do sada, „Telekom Srbija” i u ovom slučaju posluje transparentno, ali da ne može da dozvoli SBB-u da obmanjuje, kako korisnike, tako i najširu javnost.
„Jasno je da se ovoga puta SBB odlučio za nepristojan, nelojalan i ucenjivački odnos, kako prema potencijalnim partnerima, odnosno nama, tako i prema korisnicima. Očigledno je da je reč o pogrešnom načinu da se promovišu određeni kanali SBB-a i urušava ugled, jednog od najvećih nacionalnih brendova, domaćeg operatora 'Telekoma Srbija'“.
U saopštenju se podseća da su programi RTS-a, kao i do sada, dostupni svim korisnicima u dijaspori preko RTS Planete, kao i putem drugih operatora i po povoljnijim cenama, prenosi Tanjug.

Ko muti „Turski tok”
Nakon što je prošle nedelje Agencija za energetiku Srbije (AERS) dala saglasnost za izuzeće srpsko-ruske firme „Gastrans” od primene trećeg energetskog paketa za gasovod „Turski tok”, koji bi trebalo da se gradi preko Srbije, AERS je dao saglasnost i na model ugovora o transportu gasa, metodologiju za obračun tarifa za usluge transporta ovog energenta, pokazujući time da je Srbija spremna za početak gradnje.
Sve bi to bilo lepo da se dan pre davanja ove saglasnosti nije oglasio Janez Kopač, direktor Sekretarijata Energetske zajednice, rekavši da odluka AERS-a zapravo krši treći energetski paket i njen član o izuzeću, te da će sada taj projekat imati problem legitimiteta, što će dati krila svima koji ga osporavaju.
– Nepoštovanje trećeg paketa je veliki problem i za EU. Nažalost, odluka AERS-a je konačna i nas nisu konsultovali. Nije dobro ni za projekat, ni za Srbiju – rekao je Kopač.
Zabrinutost oko budućnosti „Turskog toka” izrazio je pre dva dana i njegov zamenik Dirk Bušle, u intervjuu Radiju Slobodna Evropa, ističući da bi Srbija zbog ovoga mogla imati posledice po evrointegracije i da će naredne korake utvrditi nakon nastavka dijaloga sa srpskom stranom.
Interesantno je, međutim, da u Energetskoj zajednici, prema Bušleovim rečima, pre nego što je iz nje bilo šta komentarisano, uopšte nisu dobili zvaničan dokument i saglasnost AERS-a, već su ga samo videli na sajtu, i to na srpskom jeziku, bez prevoda na engleski.
Budući da se niko od srpskih zvaničnika u međuvremenu nije oglasio da kaže da li Srbija ovakvim rešenjem poštuje pravila EU ili ne, ostaje i dalje nejasno da li će naša zemlja dati sebi šansu da se pretvori ne samo u tranzitnu teritoriju za ruski gas namenjen drugim tržištima, već i da li će postati regionalno gasno čvorište, ili „nova odluka AERS-a ne poboljšava imidž Srbije”, kako kaže Bušle.
Upitani šta sada, u Savezu energetičara Srbije – „Senerges” kažu da je rešenje AERS-a zasnovano na mišljenju Evropske energetske zajednice (EEZ), ali ne u potpunosti. Zapravo, oni uslovi koji su u fokusu njenog delovanja i smatra ih najznačajnijim, nisu prihvaćeni. Rešenje naše agencije je konačno, a direktor EEZ kaže da više nema o čemu da se razgovara. S tim što to otvara pitanje legitimiteta našeg kraka „Turskog toka”.
U „Senergesu” kažu da bi pre odgovora na ovo pitanje možda trebalo obratiti pažnju na kompleksnu situaciju u vezi sa „Severnim tokom 2” i tranzitom gasa kroz Ukrajinu. Pravila tržišta gasa EU primenjivaće se na cevovode koji dolaze iz trećih zemalja (uključujući i „Severni tok 2”). Komitet stalnih predstavnika država upravo je odobrio sporazum između Saveta EU i Evropskog parlamenta „o direktivi o gasu”. To nije kraj procedure, jer će u maju o kompromisnoj verziji amandmana, prema kojima „Severni tok 2” neće biti blokiran, ali će morati da se povinuje pravilima EU, raspravljati ministri EU i Evropski parlament.
Ako se uzme u obzir ono što je predsednik Rusije Vladimir Putin rekao u Beogradu – da Rusija neće samo napuniti gasom obe cevi „Severnog” i „Turskog toka”, nego će i sačuvati mogućnost isporuka gasa kroz Ukrajinu – slika o postignutom širem kompromisu mogla bi da izgleda tako da EU kroz „Severni tok 2” dobija novih 55 milijardi kubika gasa godišnje, a da se posle rekonstrukcije gasovoda kroz Ukrajinu dobije još veća mogućnost tranzita od sadašnjih 50 do 60 milijardi kubnih metara.
Sa takvim raspletom, kažu u „Senergesu”, sviđalo se to nekome ili ne, postaviće se pitanje koje direktor EEZ verovatno ima na umu – kada će i kome u EU u bližoj budućnosti biti potreban balkanski krak „Turskog toka” sa 12 milijardi kubnih metara na izlazu iz Srbije.
Nama bi, dodaju, tranzitna taksa i za te količine bila dragocena, finansijski, ali i pravde radi – da i mi onome kome smo 40 godina plaćali sada naplatimo tranzit.
Srećko Đukić, stručnjak za gasne prilike, kaže da se stvari u vezi sa gasovodom „Turski tok” komplikuju iz dana u dan, i to ne samo na političkom nivou (nema naznaka da će dobiti podršku, budući da je reč o ruskom gasu koji nije u evropskom prioritetu), nego i u pogledu regulative.
– Srbija je novim rešenjem AERS-a još jedanput demonstrirala kako olako prihvata evropska pravila, da ih potom ne bi primenjivala. U konkretnom slučaju napravljeni su toliki izuzeci u odnosu na treći energetski paket, pa i naše zakonodavstvo, da praktično ništa nije ostalo od obrazovanja zajedničkog gasnog tržišta, zbog čega je Srbija i ušla u Evropsku energetsku zajednicu – kaže Đukić. – Na srpskom delu gasovoda nisu razdvojeni proizvođač i distributer gasa, u gasovodu skoro da nema mesta za gas drugih proizvođača, „Srbijagas” i „Gastrans” ostaju monopolistički. Dakle, sve suprotno onome što traže evropska pravila i EEZ. I suprotno onome što je ruska strana izjavljivala sve do vrha: da prihvata zahteve Brisela – zaključuje Đukić.
Upućeni u pregovore kažu da nema razloga za brigu zbog negodovanja predstavnika EEZ, jer naša zemlja radi sve po srpskim i evropskim zakonima i gasovod „Turski tok” će biti gotov do kraja ove godine.

Bezbednost hrane je na prvom mestu
Ministar poljoprivrede Srbije Branislav Nedimović izjavio je danas da je svestan da stanovništvo loše percipira bezbednost hrane, ali je istakao da se situacija menja i da je bezbednost hrane na prvom mestu kako zbog građana, tako i zbog izvoza, prenosi Tanjug.
On je za RTS rekao da će Nacionalna laboratorija u Batajnici biti krovna institucija te vrste u Srbiji da će kontrolisati sve i raditi superanalize.
„Revizijom Zakona o hrani dobijamo širi opseg nadležnosti za našu državnu Nacionalnu referentnu laboratoriju, kako u pogledu mleka, tako i u pogledu ostale hrane. Dobijamo mogućnost da imamo jednu instituciju koja će biti krov i koja će kontrolisati sve. Koja će biti opremljena tako da može da kontroliše svaku labaratoriju koja postoji u Srbiji”, objašnjava Nedimović.
Laboratorija će imati potrebnu opremu da obavi sve potrebne analize, a iza rezultata će stati država.
„Država će u novoformiranoj laboratoriji u Batajnici raditi takozvanu superanalizu. Na taj način, zaokružićemo kontrolu celog sistema hrane, od mleka, preko viršli i kobasica do pesticida i mikrotoksina”, naglasio je ministar.
Dodao je da je svestan da stanovništvo loše percipira bezbednost hrane u Srbiji, pa će zato laboratorija stati na put takvim spekulacijama.
„Situacija se menja. Imamo novi Zakon o bezbednosti hrane, pravilnike koje regulištu ovu oblast i mogućnost da kontrolišemo sve što rade male privatne laboratorije. Tako ćemo imati kontrolu i uvid nad više od 90 odsto najosetljivijeg i najranjivijeg tržišta hrane”, naglasio je Nedimović.
Ministar je podsetio i da je Srbija u prošloj godini izvezla poljoprivrednih proizvoda u vrednosti od 3,9 milijardi evra, ukazujući na suficit od 1,9 milijardi.
Ocenjuje da Srbija ima potencijal za izvoz od pet milijardi evra. Sve resorne insitucije, kaže, deluju u tom pravcu.
„Imamo mnogo robe za izvoz, i one primarne, ali i finalnih proizvoda, tako da ce prodaja biti veća nego ove godine”, zaključio je ministar.
    </div>
    <div id="vesti">
Uvodi se doživotni zatvor sa uslovnim otpustom
Srbija će uvesti doživotni zatvor sa mogućnošću uslovnog otpusta posle 25 godina, rekao je za „Politiku” prof. dr Stanko Bejatović, predsednik Srpskog udruženja za krivičnopravnu teoriju i praksu i član radne grupe za izmene Krivičnog zakonika.
– Uslovni otpust biće mogućnost, a ne obaveza. To je međunarodni standard – dodao je profesor Bejatović.
Svaki osuđenik na doživotni zatvor moći će posle 25 godina provedenih iza rešetaka da napiše molbu, a da li će biti i pušten na slobodu uz uslov da ne ponovi krivično delo, o tome će odlučiti sud.
Uvođenje doživotnog zatvora rezultat je potrebe za strožom kaznom kada je reč o učiniocima najtežih krivičnih dela, a obično su to zločini koji potresaju javnost, kao što su ubistva dece. Najteža kazna sada propisana našim Krivičnim zakonikom je 40 godina zatvora. Kako nam je rečeno u Upravi za izvršenje krivičnih sankcija, ovu kaznu u Srbiji izdržava ukupno 86 osuđenika.


Od vi­so­kih zatvorskih ka­zni va­žni­ja iz­ve­snost ot­kri­va­nja (Foto R. Krstinić)


Predsednik Vrhovnog kasacionog suda Dragomir Milojević izjavio je u ponedeljak na konferenciji za novinare da sudovi ne vode blagu kaznenu politiku, kako često političari govore u javnosti. Srbija je zemlja koja ima najviše zatvorske kazne u srednjoj Evropi, rekao je Milojević i precizirao da zatvorska kazna čini čak 94 odsto sankcija koje izriču viši sudovi, koji su nadležni za teška i najteža krivična dela.
Tačno je da osnovni sudovi veoma često donose uslovne osude za blaža dela, ali je to zbog toga što su male šanse da osuđeni plati novčanu kaznu.
„Nikad pooštravanje zaprećenih kazni nije dovelo do smanjenja kriminala. Kriminalca ne plaši kazna, on misli da neće biti uhvaćen”, kazao je Milojević.
Profesor Bejatović smatra da izvesnost otkrivanja i kažnjavanja više utiče na potencijalne buduće učinioce krivičnih dela nego visina propisane kazne.
– Najveći broj počinilaca smatra da neće biti otkriven i procesuiran ili da će, u slučaju otkrivanja, izbeći kažnjavanje. Zato je od visokih kazni važnija izvesnost otkrivanja i efikasan postupak. Ako krivični procesi traju pet i deset godina, onda to nema efekta na generalnu prevenciju. Za prevenciju kriminaliteta to je najvažnije. Ma koliko bila visoko propisana kazna, ona ne vredi ništa bez efikasnog otkrivanja i procesuiranja – rekao je dr Bejatović.
Kaznena politika nije blaga za najteža krivična dela, naveo je profesor i potvrdio da ima mnogo uslovnih osuda kod lakših krivičnih dela. Međutim, za svaku pojedinačnu kaznu ne može se, bez analize svih okolnosti konkretnog slučaja, reći da li je mala ili ne.
Nedavno istraživanje koje je Srpsko udruženje za krivičnopravnu teoriju i praksu sprovelo uz pomoć Ministarstva pravde SAD pokazalo je da sudovi izriču veoma veliki broj kratkotrajnih kazni zatvora i uslovnih osuda, ali da se za najteža krivična dela donose veoma dugotrajne zatvorske kazne.

– Statistički imamo povećanu efikasnost krivičnog postupka, ali to je zbog toga što je veliki broj sporazuma sa tužilaštvom i oportuniteta krivičnog gonjenja, ali kada je o klasičnim procesima reč, nema bitnijih pomaka u povećanju efikasnosti krivičnih postupaka. U 50 odsto slučajeva koje smo analizirali u istraživanju, proces je trajao duže od dve godine, a u više od 10 odsto duže od pet godina – kazao je dr Bejatović.
Profesor pravi razliku između zakonske i sudske kaznene politike. Jedno je politika propisivanja krivičnih sankcija, a drugo politika izricanja tih sankcija. Smatra se da sudovi treba samo da ispravno primenjuju zakon, ali zakon im daje široke raspone propisanih kazni, pa od ocene suda u svakom konkretnom slučaju zavisi da li će izreći kaznu koja je bliža minimalno propisanoj za to krivično delo, ili bliža maksimumu, imajući u vidu sve pojedinosti konkretnog slučaja, otežavajuće i olakšavajuće okolnosti.
„Sudovi imaju poprilično širok prostor za slobodno odlučivanje, kako u pogledu izbora vrste krivične sankcije, tako i u pogledu odmeravanja kazne. Nesporno je da je sudska kaznena politika neizostavan segment kaznene politike u širem smislu, koja je različita od politike zakonodavca, koju on nesumnjivo vodi donoseći krivične zakone”, naveo je dr Bejatović u najnovijem broju časopisa „Pravni informator”.
Upravo na to ukazao je i predsednik VKS Dragomir Milojević: „Kada država donese zakon, na sudijama je da ga sprovode.” Naglasio je i da za trgovinu narkoticima ne postoji mogućnost ublažavanja kazne ispod tri godine zatvora.
On je podržao pooštravanje kazni u Krivičnom zakoniku, ali smatra da one neće uticati na pad kriminaliteta ukoliko otkrivanje i gonjenje ne budu efikasniji.

Devojku unakazio nožem i peglom, polomio joj rebra
Novosadska policija uhapsila je Đ. L. (24) zbog sumnje da je pretukao svoju devojku I. F. (22) u stanu u širem centru Novog Sada, objavio je novosadski informativni portal 021.rs. Devojka je zadobila teške povrede.
Osumnjičeni joj je rukama, nogama i drvenom motkom polomio rebra, probio joj pluća, nožem unakazio lice i peglom pekao ruke, navodi taj portal, a prenosi Beta. Dodaje se da je devojka prevezena u Institut za plućne bolesti u Sremskoj Kamenici, na odeljenje za grudnu hirurgiju.
U ovoj zdravstvenoj ustanovi je konstatovano da je zadobila višestruke prelome rebara, nagnječenje grudnog koša i plućnog krila, probušene su joj plućne maramice, a imala je i krv u plućima, brojne povrede i opekotine po licu i rukama, kao i više uboda i posekotina na butinama, navodi portal. Kako su za 021 rekli u tom institutu, devojka se i pored višestrukih teških povreda oporavlja i u stabilnom je stanju.
Muškarac je priveden i određen mu je pritvor do 48 sati, nakon čega će uz krivičnu prijavu za nasilje u porodici biti sproveden na saslušanje u tužilaštvo.
U policiji su za 021 potvrdili da je osumnjičenom istovremeno po hitnom postupku izdata zabrana prilaska oštećenoj i naredba da napusti stan u kome su zajedno živeli.

U Beogradu otkriven magacin pun nelegalne robe
U centru Beograda službenici Uprave carina i Poreske uprave otkrili su nelegalnu robu u vrednosti većoj od 28 miliona dinara.
Pretresom objekta na Dorćolu od gotovo 450 metara kvadratnih pronađena je ogromna količina akcizne i druge robe, bez dokumentacije o plaćenim uvoznim dažbinama.


(Foto Uprava carina)


Utvrđeno je da se u većem delu poslovnog objekta u kome je roba bila uredno izložena na rafovima, a na vratima istaknuto radno vreme, nalazi preko 1.800 flaša poznatih žestokih pića (viskija, konjaka, burbona..), 500 flaša poznatih stranih vina, tri vitrine za vlaženje cigara sa više od 300 tompusa, velika količina konditorskih proizvoda, raznog posuđa, kafe, kućnih aparata i kuhinjskog pribora.


(Foto Uprava carina)


Među raznom opremom za restorane nalazile se i modle za kolače, kalupi za torte, mlinovi za biber, sokovnici, kao i specijalni noževi za tartufe i ljušćenje krljušti sa ribe, čak i igle za štrikanje, navodi se u saopštenju Uprave varina.
U drugom, manjem delu objekta, bili su smešteni prehrambeni proizvodi koji zahtevaju poseban tretman čuvanja, poput suhomesnatih proizvoda, lisnatog testa, kečapa, majoneza i začinskog bilja.
Među prehrambenim proizvodima našlo se i oko 45 kg mesa i mesnih prerađevina, 30 kg konzervirane ribe, 17 kg mleka i mlečnih proizvoda i isto toliko raznih sireva. Oni kojima nije istekao rok trajanja predati su beogradskom ZOO vrtu, a oni kojima je rok trajanja istekao, upakovani su u 45 kartonskih kutija i otpremljene u magacin Poreske uprave u Leštanima.


Zaplenjeni noževi (Foto Uprava carine)


55-godišnji Beograđanin koji je zatečen u magacinu u izjavi datoj službenicima tvrdio je da je na „na crno” nabavljao akciznu i drugu robu, koju je skladištio za sopstvene potrebe. On je rekao da je sva zatečena roba njegovo vlasništvo, da nije namenjena daljoj prodaji, već da je reč o ličnoj kolekciji koju je sakupljao u poslednjih 30 godina.
To što ne poseduje nikakve račune za otkrivenu robu pravdao je time da ju je kupovao preko oglasa ili na putovanjima u inostranstvo, a da je potvrde o plaćenim dažbinama navodno bacao, misleći da mu nisu potrebne.
Osumljičeni je, po nalogu zamenika Prvog osnovnog javnog tužilaštva u Beogradu, priveden zbog sumnje da je izvršio krivično delo nedozvoljenog skladištenja robe i prometa akciznih proizvoda.

Migranti zaustavljeni zahvaljujući e-lokatoru
Na graničnom prelazu Šid sinoć je oko 18 časova sprečen pokušaj trojice migranata da ilegalno pređu državnu granicu zahvaljujući novouvedenom sistemu za praćenje tovara robe, tzv. elektronskom lokatoru.


Elektronski lokator (Foto Uprava carina)


Carinski službenik koji je vršio redovnu kontrolu uočio je da softver novouvedenog sistema signalizira da je tovar kamiona koji je prevozio nameštaj ka Italiji u nekom trenutku bio neovlašćeno otvaran.
Prema ustaljenoj proceduri carinik je o tom signalu obavestio Komandni centar Uprave carina kako bi proverio svoju sumnju, a dežurna ekipa dispečera mu je potvrdila da se u sistemu vidi da je omča lokatora neovlašćeno skidana prethodne noći, kada se kamion nalazio na jednoj benzinskoj pumpi.
Zbog toga je cariniku, kako se navodi u saopštenju Uprave, sugerisano da tovar detaljno pregleda kako bi se uverio da nije došlo do neke zloupotrebe.
Otvorivši tovar carinik je u prikolici zatekao trojicu migranata iz Avganistana koji su očigledno iskoristili trenutak vozačevog odmora kako bi ušli u kamion.


Otkriveni migranti (foto Uprava carina)


Migranti najčešće koriste pogodan trenutak kada vozač kamiona pravi pauzu kako bi na bilo koji način uspeli da  uđu u vozilo. Sada im u tome dodatnu prepreku predstavljaju lokatori čiju omču moraju da preseku ili pokidaju kako bi uspeli u svom naumu.
Sistem elektronskih lokatora uveden je u cilju zaštite interesa Republike Srbije, praćenja kretanja prevoznih sredstava i povećanja sigurnosti i bezbednosti, sprečavanja nelegalne trgovine, ali i svih vidova krijumčarenja.
''Uvođenjem ovog sistema postarali smo se da svi tovari koji kroz našu zemlju prolaze budu vrhunski zaštićeni, a u eri borbe protiv terorizma, od nas se i očekuje da budemo maksimalno oprezni'', zaključuju u Upravi carina.

Zajednička vežba SAJ-a, „Kobri” i američkih „Foka” (FOTO)
Potpredsednik vlade i ministar unutrašnjih poslova Nebojša Stefanović istakao je, nakon zajedničke vežbe pripadnika Specijalne antiterorističke jedinice, bataljona vojne policije „Kobre” i specijalne jedinice američke mornarice „Foke” da je ovakva saradnja važna jer se prenose znanja, a sve u cilju zaštite bezbednosti građana, saopšteno je iz MUP-a Srbije.

„Ono što je meni važno, kao i prethodnih godina kada smo sarađivali, je da učimo jedni od drugih kako da se postupa u situacijama koje u par sekundi mogu da odluče o tome da li će to biti pitanje života ili smrti, da li će to biti pitanje u kome će svi naši momci da se vrate kući živi i zdravi što jeste cilj, kao i da li ćemo uspeti da zaštitimo bezbednost građana što je naš osnovni posao“, rekao je ministar Stefanović u bazi SAJ-a u Batajnici.

Zahvalivši se ministru odbrane Aleksandru Vulinu i ambasadoru SAD-a u Beogradu Kajlu Skotu, koji su prisustvovali vežbi, kao i pripadnicima SAJ-a, Kobri i Foka, Stefanović je istakao da zajednička saradnja može da dovede do sjajnih rezultata.

„Posebna zahvalnost pripadnicima američkih „Foka”, zato što evo već četvrti put zajedno sa pripadnicima SAJ-a, i ove godine prvi put sa bataljonom vojne policije Kobre, izvode vežbu. Imamo priliku da sarađujemo na najvišem nivou i da se uverimo da je ovo jedna od najbolje opremljenih i obučenih jedinica u svetu od koje možemo mnogo da naučimo“, rekao je ministar Stefanović.

Ambasador SAD u Beogradu Kajl Skot istakao je da su ovakve obuke podjednako korisne za sve jedinice.
„Zajedno smo u borbi protiv terorizma. Zato zajednički moramo da se konfrontiramo ovoj pretnji i samo kroz ovakve obuke možemo da upoznamo bolje jedni druge, ali isto i da budemo spremni da zajedno radimo u budućnosti“, poručio je ambasador Skot nakon vežbe.

Komandant SAJ-a Spasoje Vulević je rekao da je ova vežba završetak zajedničke obuke koja je održana u bazi SAJ-a .
„Ovo je četvrti put da realizujemo ovu vrstu obuke, koja se organizuje u saradnji sa Kancelarijom za vojnu saradnju pri Ambasadi SAD u Beogradu i Evropskom komandom za specijalne operacije vojske SAD. Cilj ove obuke je podizanje bezbednosnih kapaciteta Republike Srbije - Ministarstva unutrašnjih poslova i Ministarstva odbrane u borbi protiv terorizma kroz razmenu iskustava i dobre prakse sa srodnim jedinicama SAD-a“, rekao je Vulević.

Sledećeg meseca vežba specijalaca VS i MUP-a
Ministar Nebojša Stefanović je izrazio zadovoljstvo zbog zavidnog nivoa znanja koje su pokazali pripadnici Vojske Srbije i zadovoljstvo zbog dobre i bliske saradnje između dva ministarstva.
– Ministar Vulin i ja smo već danas dogovorili da se ovakva saradnja između Ministarstva odbrane i Ministarstva unutrašnjih poslova nastavi i da već narednog meseca imamo jednu zajedničku vežbu, gde ćemo pokazati sadejstvo svih specijalnih jedinica Vojske i Policije – navode se reči ministra Stefanovića u saopštenju Ministarstva odbrane koje se takođe oglasilo povodom zajedničke vežbe sa američkim „Fokama”.

Poginuo radnik u Sremskim Karlovcima
SREMSKI KARLOVCI – Muškarac star 46 godina poginuo je jutros u Sremskim Karlovcima dok je radio na popravci krova Crkve Sveti Nikola u tom gradu, rečeno je Tanjugu.
Kako javlja novinar Tanjuga s mesta nesreće, u crkvi je trenutno policija i građevinska inspekcija, a uviđaj još nije počeo, jer se čeka javni tužilac.
Prema navodima, u pitanju je muškarac iz Leskovca, koji je živeo u Zemunu, a bio je angažovan na poslovima popravke krova crkve u Sremskim Karlovcima.
Policiji je šef gradilišta prijavio nesrećan slučaj.
Još nije poznato ko je bio izvođač radova popravke krova crkve, sa koje je radnik pao, kao ni to ko ih je angažovao.
Uskoro se očekuje da na lice mesta dođe i inspekcija rada.

Uhapšen osumnjičeni za napad na Kseniju Radovanović
Po nalogu Prvog osnovnog tužilaštva u Beogradu, uhapšen je V. P. osumnjičeni za napad na aktivistkinju Inicijative „Ne davimo Beograd” Kseniju Radovanović u Kulturnom centru Grad na Međunarodni dan žena, 8. mart.
Osumnjičeni se tereti za krivično delo nasilničko ponašanje, precizirala je za Tanjug portparolka tužilaštva Aleksandra Đenadić.
On je uhapšen u sredu, a danas će biti saslušan u tužilaštvu, nakon čega će biti odlučeno o daljim koracima.
Incident se dogodio na dodeli Befem priznanja za doprinos feminizmu za 2018. godinu.

Pobednička sirotinja
Kolutovi bodljikave žice dele lepo Metohijsko polje. Gvozdenu kapiju, zapravo metalni okvir ispunjen mrežom, otvara kosovski policajac i uzima ličnu kartu. S jedne strane plodno polje, s druge mir, crkva, dok između živine šeta paun. Manastir Budisavci kod Kline, metoh Pećke patrijaršije, crkvica sa živopisom iz doba velikog obnovitelja patrijarha Makarija Sokolovića. Red opeke i sige, male dimenzije, a unutra portret patrijarha, koji drži ovu crkvicu malo umoran, pognut pred Bogom, ili možda više pred prilikama u kojima se našao, i u kojima je obnavljao ovu svetinju. Za razliku od većine verskih i stambenih objekata ovog prostora, oko Budisavaca nema zida, nema odvojenosti od spoljnjeg sveta, jer se sve prirodno uklopilo u ovaj krajolik.
Iz te otvorenosti izašao je u junu 1999. godine jeromonah Stefan Purić da kupi hleb, i nestao. Društvo mu je pravio učitelj Vujadin Vujović, i nestao. Potom je nestalo selo, i sva sela u ovom delu Metohije. Kuće, imanja, bunari, ljudi, male lokalne istorije i posebnosti, voćnjaci i jazovi iz kojih je tekla voda, zarasli su i zatrpani. Cela sudbina ovog kraja smestila se na nekoliko stotina metara Makarijeve crkve, stala je u duše i ljubav njenih nekoliko stanovnika.
Sve se svelo na malu, naizgled izgubljenu tačku izolovanih ljudi. Šta je njih zadržalo ovde? Starice, čiji su prsti krivi od teškog rada i obrade zemlje, ne razmišljaju o tome. One nemaju svest da su uradile nešto važno, ali imaju radost, da svako lice koje pređe njihov sirotinjski prag dočekaju osmehom, i to osmehom roditelja. A pravom roditelju ništa nije potrebno, on se ne žali, nema nikakvih problema, i od svega su mu važniji oni koji mu dolaze. Monahinje iz Budisavaca postale su istinski roditelji ovog kraja, za sve one koji se ovde vraćaju. One, koliko mogu, pomažu u svim ograničenjima povratničkog života.
– Sad ću ja da pozovem Dejana, čekaće vas pored mosta na Drimu – kaže monahinja Matrona dok objašnjava kako da se dođe do sela Rudice. Zna svako dete u njemu, nabraja i osmehuje se, zna kad dolaze i zna šta im treba. Dejan je biciklom došao, samo podiže ruku i mi ga pratimo između zidova. Deset godina je prošlo otkako se ovde vratio deo srpskog stanovništva. Danski savet za izbeglice izgradio je tipske kućice, UNDP je obezbedio hranu za šest meseci, a onda su pomagali Kancelarija za Kosovo i Metohiju, manastir Visoki Dečani i pojedinci koji ne zaboravljaju ovaj tihi svet. Za one koji stalno žive, monahinja dr Irina Petrović iz organizacije „Sveti Jovan Milostivi”, koja radi pri Eparhiji raško-prizrenskoj, donela je novčanu pomoć sakupljenu u Americi i Eparhiji zapadnoameričkoj. U kući Dašića je živo i radno.
– Niko ovde i ne pomišlja da prodaje zemlju, imamo 125 hektara. Albanci nisu pitali koliko košta, ali kad su videli da ne prodajemo, više ne dolaze – kaže Dejan Dašić.
Tih i odmeren, sa pomirenošću priča kako mu je stradao otac Dušan, koji još nije pronađen.
– Kažu nam Albanci da se ne nadamo – ubijen je. Znamo mi to, 20 godina je prošlo. Rečeno nam je kad smo se vratili „otvorite dobro oči, tu su vam roditelji”, pa smo šetali i gledali. Bila je jedna crvena krpa i nešto što je ličilo na grobnicu. Mi ništa nismo smeli da diramo, pozvali smo da provere. Kopali su i ništa nisu našli. Eto, svi kažu tu su negde – kaže naš sagovornik.
Govori sa potpunom pomirenošću, da se tu negde oko njih nalazi sedam grobova bližnjih koji nikome ništa nisu uradili i koji su brinuli o Albancima tokom sukoba. Prirodnost čoveka koji živi na svojoj zemlji dovela je njegovo trpljenje na gotovo savršen nivo. Na isti način govori da mu je automobil kruševačkih registarskih oznaka poklonio tast, da decu i porodicu može da vodi do lekara i za osnovne potrebe Osojana i Kosovske Mitrovice.
– Prošle godine su mi na parkingu u Klini polomili štop svetla i nečim učukali kola, pa više ne idem tamo kolima – priča bez ljutnje i osude, dok mu se deca Simona i Miljan vrzmaju oko nogu.
Seje dva hektara pšenice, dva kukuruza, hektar i po deteline, kosačica bi mu, kaže, rešila problem da ne traži od drugih, jer svi drže stoku, a on bi obnovio stado ovaca.
U raseljeništvu su se selili od kuće do kuće, od Kraljeva do Velike Drenove i taj period u životu opisuju rečenicom: „Ne ponovilo se!” Ali se Dejanu nadomak Velike Drenove desila jedna od najvažnijih stvari u životu, tamo je upoznao sadašnju suprugu, koja je odlučila da dođe u Rudice. Magdalina, zbog ljubavi, nije imala dilemu ni strah da se iz svoje Ljubave kod Kruševca uputi sa suprugom u Rudice. Nedostaje im mnogo sitnica, male pomoći i lokalne brige, ali su na svome. Žive sa istom skromnošću i trpeljivošću kao i Manastir Budisavci, iz čije se prostote i sirotinjskog primera razvilo i ovo povratničko selo. U njemu živi dvadeset dvoje ljudi, sa osmoro dece, kojima bi trebalo pomoći, jer njihov opstanak znači nadu da život i odlučnost mogu da pobede zlo i represiju.

Duplirane cene akreditacija iznenadile mnoge fakultete
Visokoškolske ustanove moraće mnogo više, čak i duplo, u slučaju nekih koje imaju bogatu ponudu studijskih programa i modula, da plate za neophodne akreditacije, kako bi po isteku starih nastavile da rade. Licence se, prema novom zakonu o visokom obrazovanju, obnavljaju svakih sedam godina, a moraju da ih imaju svi univerziteti, fakulteti, kao i svaki studijski program i modul na visokoškolskoj ustanovi. Uz to, neophodno je pribaviti i papire za takozvanu spoljašnju proveru kvaliteta ovih ustanova, koje se mere stotinama hiljada dinara. Kad se sve sabere – biće to nekima i duplo više nego do sada, mada svi priznaju da cene akreditacija nisu menjane proteklih deset godina.
Vlada Srbije dala je krajem februara saglasnost na odluku o poskupljenju, koja je već uzdrmala srpsku akademsku zajednicu, a doneo ju je Upravni odbor Nacionalnog tela za akreditaciju i proveru kvaliteta u visokom obrazovanju Srbije (NAT). Ne čudi onda što je skok cena akreditacija visokoškolskih ustanova i njihovih studijskih programa juče izazvao najveću pažnju predstavnika Senata Univerziteta u Beogradu (UB) na sednici koja je održana u Naučno-tehnološkom parku.
Dekani mnogih beogradskih fakulteta, koji su se i pre promene cenovnika žalili da jedva plaćaju akreditacije, juče su isticali da tek sada ne znaju gde će naći novac za njih. Primera radi, jedan od najcenjenijih i najtraženijih tehničkih fakulteta u Beogradu za akreditaciju ustanove i svih studijskih programa, kojih i nema mnogo, moraće da izdvoji oko četiri miliona dinara. On će još i dobro proći, kažu poznavaoci univerzitetskih prilika, jer, kako nezvanično saznajemo, Poljoprivredni fakultet, koji ima više studijskih programa, moraće za sve dozvole za rad da izdvoji više od devet miliona dinara.
Kako objašnjava Petar Bulat, prorektor za nastavu UB, sami univerziteti moraće prema novom cenovniku da plate akreditaciju 1.080.000 dinara, umesto ranijih 720.000. Cena akreditacije fakulteta skočila je sa 360.000 na 540.000 dinara, dok će za svaki studijski program fakulteti morati da izdvoje 320.000 dinara, umesto ranijih 144.000.
– Ne znam odakle da stvorimo te pare, a proces akreditacija je već u toku. Nema rata, novac mora da se uplati odjednom i odmah. U javnosti se digla buka kada je pet od 31 beogradskog fakulteta, povećalo cenu školarina u zanemarljivom procentu, iako su cene komunalija višestruko uvećane. Šta li će sada javnost reći? – pita prof. dr Bulat, dok studenti na forumima već većaju da li je ovo uvod u nova poskupljenja školarina od jeseni.
Prof. dr Ivanka Popović, rektorka UB, takođe je početkom sedmice, na sednici Rektorskog saveta Konferencije univerziteta Srbije, kratko prokomentarisala novi cenovnik. Ona je, naizgled ironično, naglasila da se nada da će nove akreditacije biti valjano urađene, s obzirom na to koliko sada koštaju.
Nedavno odobrena odluka o visini naknade za akreditaciju i proveru kvaliteta visokoškolskih ustanova i studijskih programa obuhvata ukupno 19 novih cena, a najviša njih se odnosi na početnu akreditaciju visokoškolske ustanove i studijskih programa i iznosi dva miliona dinara. Zanemarljiv trošak nisu ni akreditacije akademija strukovnih studija, čije osnivanje ministar prosvete Mladen Šarčević najavljuje u skorijem periodu.
Svaka od njih za tu naknadu moraće da izdvoji po 720.000 dinara. Kako je „Politika” detaljno izvestila krajem avgusta prošle godine, u predlogu potpune reforme visokih škola planirano je njihovo ujedinjenje u deset akademija u Srbiji, uz već osnovanu Akademiju strukovnih studija Beograd, nastalu ujedinjenjem Beogradske poslovne škole i Visoke poslovne škole iz Blaca. Samo od njihovih akreditacija NAT će dobijati blizu osam miliona dinara. Akreditacija 31 beogradskog fakulteta, bez njihovih studijskih programa i modula, stajaće ukupno 16.740.000 dinara, ne računajući troškove izdavanja uverenja za svaku akreditaciju ustanove i programa, koji se dodatno naplaćuju.
U obrazloženju NAT-a stoji da su dosadašnje cene akreditacija bile ustanovljene pre više od deset godina, kada „nisu ni bili predviđeni iznosi naknada za početnu akreditaciju ustanova, kao ni za spoljašnju proveru kvaliteta, iako sprovođenje tih aktivnosti takođe povlači značajne troškove”.
– Osim toga, NAT ima mesečne rashode, koji, pored tekućih troškova i zarada zaposlenih, uključuju i isplatu naknada za 17 članova Komisije za akreditaciju – navedeno je u obrazloženju odluke o novim naknadama, koju je donelo republičko nacionalno telo.
Najnovija vest koja se juče pojavila na sajtu NAT-a glasi da je rok prijava ustanova za akreditovanje produžen do 30. aprila.

I Vanredna izborna skupština podelila Jevrejsku opštinu u Beogradu
Podele u Jevrejskoj opštini Beograd (JOB) odraziće se i na njihove izbore, jer jedna struja Vanrednu izboru skupštinu najavljuje za 14. april dok druga ostaje pri tome da se ona održe u nedelju.
I pored jučerašnje najave da će prvobitno planirani izbori za 3. mart, biti održani u nedelju 17. marta, deo beogradske jevrejske zajednice na čelu sa Danilom Medićem pomerio je izbore za 14. april, dok nova prinudna uprava čiji je predsednik Dubravko Vajić ostaje pri odluci da izbore održe u nedelju.
Info JOB, koju predvodi Medić, saopštila je danas da se vanredna izborna skupština JOB-a odlože za 14. april.
Kako se navodi, Veće JOB, danas je odlučilo da se Vanredna izborna skupština JOB, koja je trebalo da se održi 17. marta, odloži zbog, kako se tvrdi, nemogućnosti pristupa zaposlenih koji su odgovorni za organizaciju i sprovođenje skupštine.
Kako se dodaje, svi zainteresovani koji su se do sada prijavili za bilo koju izbornu funkciju ili nameravaju da se kandiduju treba da potvrde svoje kandidature ili ih podnesu do 21. marta na imejl adresu sekretara Jevrejske opštine Beograd.
U saopštenju se navodi i da Veće JO Beograd prihvata medijaciju Svetskog jevrejskog kongresa i prisustvo njihovih predstavnika u svojstvu posmatrača celokupnog izbornog procesa, u skladu sa pozitivnim zakonskim propisima Republike Srbije.
Predsednik Saveza jevrejskih opština Srbije Robert Sabadoš rekao je Tanjugu da prinudna uprava JOB ostaje pri tome da se vanredni izbori održe u nedelju u Kralja Petra 71, bez obzira na, kako tvrdi, odluku opozvanog predsednika JOB Danila Medića.
Narušeni odnosi među članovima Jevrejske opštine Beograd (JOB), koja trenutno ima dvostruko rukovodstvo, kulminirali su i početkom marta prerasli u fizički obračun, zbog čega je morala da interveniše i policija, prenosi Tanjug.

Jedino Agencija za zaštitu životne sredine ima tačne podatke o zagađenosti vazduha
Aplikacije za merenje zagađenosti vazduha, koje su uradile pojedine nevladine organizacije ili lokalne samouprave u Srbiji, nerelevantne su i nefunkcionalne, jer ne prikazuju podatke o zagađenosti u realnom vremenu i putem njih se ne može utvrditi stvarno stanje kvaliteta vazduha, izjavio je danas direktor Agencije za zaštitu životne sredine Srbije Filip Radović.
„Jedini relevantni podaci o zagađenosti vazduha u Srbiji su oni koji se nalaze na sajtu Agencije za zaštitu životne sredine, koja sprovodi državni monitoring na teritoriji čitave zemlje, uz pomoć 33 automatske merne stanice, koje rade kontinuirano 24 sata”, kazao je Radović agenciji Beta.
On je naveo da je Agencija jedina državna institucija zadužena za sprovođenje nacionalnog automatskog monitoringa i vođenje informacionog sistema na osnovu koga obezbeđuje neophodne podatke za analizu stanja kvaliteta vazduha, daje ocenu i izrađuje izveštaj na godišnjem nivou. Zakonske odredbe koje se odnose na monitoring kvaliteta vazduha koji vrši Agencija i izveštavanje, u potpunosti su usklađeni sa direktivama EU.
Radović je precizirao da se na sajtu Agencije, odnosno aplikaciji, prikazuju tačne koncentracije zagađujućih materija u vazduhu i to u realnom vremenu, a ne podaci na bazi indeksa zagađenja, koji po zakonima Srbije nije relevantan parametar za pokazivanje zagađenosti vazduha, što je, kako je naveo, postao uobičajen prikaz na drugim sajtovima ili aplikacijama.


33 automatske merne stanice rade kontinuirano 24 sata (Foto Agencija za zaštitu životne sredine)


Smatra da zabunu u javnosti pravi i to što građani često posećuju i međunarodne sajtove koji donose indekse zagađenosti vazduha za čitavu planetu, a kao primer naveo je sajt airvisual.com, koja prikuplja informacije sa 10.000 mernih stanica u svetu.
„Dešavalo se, što smo i utvrdili, da tokom transmisije tih podataka može da dođe do drastičnih odstupanja u pokazateljima zagađenja”, kazao je direktor Agencije za zaštitu životne sredine Srbije, podsećajući da se zbog toga Beograd našao na vrhu liste najzagađenijih svetskih metropola.
Radović je naveo i da sajt Gradskog zavoda za javno zdravlje Beograda „Beoeko” prikazuje indeks zagađenja vazduha, uz pomoć „simpatičnih ilustracija”, ali bez toga da nudi uvid u izvor podataka, što, naglasio je, nije relevantno i ne može se koristiti kao stvarni pokazatelj kvaliteta vazduha u Beogradu.
On ipak smatra da je pojačano interesovanje građana Srbije za kvalitet vazduha dobar signal da su ljudi postali svesniji značaja zaštite životne sredine.
Radović je istakao de je vazduh u Srbiji umereno zagađen i ukazao da stanje kvaliteta vazduha nije zadovoljavajuće decenijama.
„Srbija deli sudbinu zemalja istočne Evrope, gde se za dobijanje električne energije sagoreva ugalj, gde su tehnologije stare i gde još nije postignut zadovoljavajući stepen energetske efikasnosti”, kazao je on.
Zbog toga, kako je dodao, Srbija preduzima korake da to stanje promeni, iako je to dugotrajan proces koji će iziskivati velika ulaganja.
Kao primere napretka naveo je novu topionicu u Boru, projekat odsumporavanja koji se sprovodi u EPS-u i koji će devet puta smanjiti štetne emisije tog javnog preduzeća, kao i projekat energetske efikasnosti koji sprovodi Ministarstvo rudarstva i energetike, ali i gašenje lokalnih kotlarnica koje sprovodi Ministarstvo zaštite životne sredine. ;
Radović je podsetio da i saobraćaj predstavlja veliki izvor zagađenja vazduha u Srbiji, navodeći da po zagađenju često pominjano Valjevo ima 10.000 dodatnih automobila na ulicama, a Beograd i 40.000 godišnje.
„To su uglavnom uvozni, polovni automobili iz zapadne Evrope, koji imaju prevaziđene dizel motore”, kazao je on.
Zbog toga će Ministarstvo zaštite životne sredine, prema njegovim rečima, „ići ka tome da se zabrani uvoz vozila sa evro 3 motorom”.
„Istovremeno je potrebno da se ponude novi modeli subvencija, odnosno motivisanja građana, kako bi se opredelili za kupovinu ekoloških vozila”, rekao je Radović.
I lokalne vlasti, poput onih u Beogradu, treba da, kako je rekao, rade na modernizaciji voznog parka i uvode vozila na hibridni ili električni pogon.
Kao najzagađenije gradove ove zime u Srbiji naveo je Valjevo, Beograd i Niš zbog sagorevanja fosilnih goriva, kao i Užice i Kosjerić zbog nepovoljnog geografskog položaja koji, kako kaže, tokom zime doprinosi povećanoj koncentraciji suspendovanih čestica.
Pozitivan pomak, kako je kazao, napraljen je u Boru, gde je nakon izgradnje nove topionice vazduh boljeg kvaliteta, jer se smanjila koncentracija sumpora.
Direktor Agencije za zaštitu životne sredine najavio je da bi krajem godine Srbija trebalo da dobije još nekoliko automatskih mernih stanica koje će meriti kvalitet vazduha i to u mestima gde ih do sada nije bilo.
Radović je kazao da će se projekat raditi u saradnji sa EU, čiji su stručnjaci pomogli da se rasporede i postave postojeće merne stanice u Srbiji.

Vulin na godišnjoj analizi sposobnosti Vojske Srbije
Redovna godišnja analiza stanja, operativnih i funkcionalnih sposobnosti Vojske Srbije za 2018. godinu održana je u Domu Garde u Beogradu, saopštilo je Ministarstvo odbrane.

Analizi su prisustvovali ministar odbrane Aleksandar Vulin, predsednik Odbora za kontrolu službi bezbednosti i član Odbora za odbranu i unutrašnje poslove Igor Bečić, načelnik Generalštaba Vojske Srbije general-potpukovnik Milan Mojsilović koji je rukovodio analizom, članovi kolegijuma ministra odbrane i načelnika Generalštaba.


Sagledani su bezbednosna situacija u zemlji i okruženju, postignuti rezultati u izgradnji i održavanju operativnih i funkcionalnih sposobnosti Vojske Srbije za prošlu godinu i druga pitanja od značaja za održavanje i unapređenje sposobnosti Vojske Srbije.

Na analizi je zaključeno da je Vojska Srbije u prethodnoj godini izvršila sve zadatke, unapredila obuku, a nabavkom novog naoružanja i vojne opreme podignut je nivo operativnih i funkcionalnih sposobnosti Vojske Srbije.

Poverenica za ravnopravnost predlaže ukidanje zabrane zapošljavanja
Poverenica za zaštitu ravnopravnosti Brankica Janković zatražila je ukidanje zabrane zapošljavanja u javnom sektoru koja je, kako je ocenila, u najvećoj meri pogodila žene.
Jankovićeva je najavila da će sutra institucija na čijem je čelu predati parlamentu redovni godišnji izveštaj o ravnopravnosti i da je jedna od preporuka ukidanje ili izmena Zakona o maksimalnom broju zaposlenih u javnom sektoru koji je, kako navodi, izazvao veliki problem u funkcionisanju državne uprave, ali i uopšte na tržištu rada.
Zakon je negativno uticao na žene, jer su posle trudničkog i porodiljskog bolovanja uglavnom ostajale bez posla, rekla je poverenica.
„Taj Zakon je doveo do toga da većina žena nije imala priliku da nastavi s radom nakon povratka sa porodiljskog odsustva i nemam dilemu da to mora biti jedna od urgentnih mera koje treba kreatori politika da izmene”, rekla je Jankovićeva u Beogradskoj berzi na skupu o rodnoj ravnopravnosti, prenosi Tanjug.
Prema njenim rečima, najčešći slučajevi koji se tiču diskriminacije na tržištu rada vezani su za žene nakon povratka sa porodiljskog koje, kaže, bivaju premeštene na niža radna mesta, niže plaćene položaje, a u najdrastičnijim slučajevima dobijaju i otkaz.
„Govorimo o tome kako je demografska struktura nepovoljna i tražimo mere za podsticaje rađanja, a onda nam se na tržištu rada dešava da žene nakon povratka sa porodiljskog bivaju diskriminisane. Ženama nakon povratka sa porodiljskoj potrebna je podrška čitavog društva”, podvukla je Jankovićeva.

Komersant: Smenjen direktor uprave zadužen za rad ruskog humanitarnog centra u Nišu
MOSKVA – Direktor uprave za međunarodni rad ruskog Ministarstva za vanredne situacije Aleksandar Romanov smenjen je sa te dužnosti zbog lošeg rada humanitarnog centra u Nišu, piše današnji moskovski dnevnik Komersant, pozivajući se na neimenovane dobro informisane izvore, prenosi Beta.
Izvori lista naveli su da je zamena Romanovu već pronađena i da po nezvaničnoj informaciji to treba da bude Vladimir Aleksandrovič Solovjov iz Federalne službe bezbednosti.
Informaciju u Ministarstvu za vanredne situacije nisu zvanično potvrdili, navodeći da se Romanov nalazi na godišnjem odmoru, a da se kadrovske promene objavljuju na sajtu Ministarstva.
Komersant podseća da je Romanov rukovodio svim ruskim humanitarnim centrima u inostranstvu - u Srbiji, u Jermeniji i na Kubi.
Kako tvrde sagovornici Komersanta, povod za kadrovsku smenu bile su zamerke na rad rusko-srpskog humanitarnog centra.
„Centar postoji a njegov rad ne zadovoljava najviše rukovodstvo”, rekao je izvor listu.
Romanov je u jednom intervjuu prošle godine izjavio da svi navedeni centri „uspešno funkcionišu”.
    </div>
    <div id="politika">
Trepči kao „akcionarskom društvu” pet miliona evra od Prištine
PRIŠTINA - „Trepča” je od privremenih institucija u Prištini dobila finansijsku pomoć od pet miliona evra, objavio je kosovski ministar za ekonomski razvoj Valjdrin Luka.
Kako prenosi RTS, to je učinjeno samo nekoliko dana nakon što je to preduzeće 8. marta registrovano kao „akcionarsko društvo” u većinskom vlasništvu prištinske vlade.
Ta pomoć, tvrdi Luka, ima za cilj da „Trepči” pruži „podsticaj u celini”.
Zakon o Trepči, kojim kosovska vlada postaje vlasnik 80 odsto kombinata, usvojen je 7. oktobra 2016. u kosovskoj skupštini.
Četiri dana kasnije Vlada Srbije je donela odluku kojom se poništava ovaj zakon, to jest, „sve pravne posledice akata i radnji” kosovskih institucija, prenosi Tanjug.

Usvojeni „poljoprivredni zakoni”
Skupština Srbije usvojila je paket „poljoprivrednih zakona” kojima se, između ostalog, omogućava da se 600 naših preparata za zaštitu bilja proizvodi sve do ulaska Srbije u EU, ali i veća bezbednost hrane. Usvojeni su i zakoni o ugostiteljstvu i o turizmu, koji, kako tvrdi vlada, poboljšavaju uslove poslovanja ugostiteljima i bolje štite građane od mogućih prevara turističkih agencija.
Izmenama Zakona o bezbednosti hrane utvrđen je širi opseg rada Nacionalne referentne laboratorije za bezbednost hrane, pa će ona kontrolisati sve, a biće opremljena tako da može da kontroliše svaku laboratoriju u Srbiji. Kako je rekao resorni ministar Branislav Nedimović, cilj ovog zakona je i izuzimanje genetski modifikovane hrane, budući da je ta oblast regulisana posebnim zakonom. On je tokom rasprave više puta ponovio da ostaje na snazi zabrana proizvodnje i prometa GMO hrane.
Zakonom o turizmu, koji je juče usvojen, propisana je obaveza turističkih agencija da, pored obavezne garancije putovanja, moraju da daju i depozit. Turističke agencije razvrstavaće se u skladu sa brojem prodatih aranžmana i u skladu sa vrednošću tih aranžmana, kako bi se kontrolisao njihov rad. Agencije koje prodaju više aranžmana, i to onih skupljih, obavezne su da plate veći depozit i njihova garancija putovanja moraće da glasi na veći iznos. Novina je da se licenca za rad gubi ukoliko turistička agencija u toku godine dobije dve zabrane poslovanja.
Srđan Smiljanić novi generalni sekretar
Skupština je za novog generalnog sekretara izabrala Srđana Smiljanića, dosadašnjeg dugogodišnjeg zamenika sekretara. On je na tu funkciju došao umesto Svetislave Bulajić, koja je 10. marta prošle godine smenjena zbog, kako je obrazloženo, propusta u radu.
Centralni registar
Poslanici su usvojili i Zakon o Centralom registru stanovništva, koji omogućava objedinjavanje podataka o građanima naše zemlje iz 13 službenih evidencija na jednom mestu. Registar će sadržati podatke ne samo za naše državljane sa prebivalištem u Srbiji i bez njega, već i o drugim kategorijama lica koja imaju određena prava i obaveze u skladu sa posebnim zakonima, kao što su izbeglice, tražioci azila, stranci sa odobrenim privremenim boravkom ili odobrenim stalnim nastanjenjem u Srbiji.

Vojna saradnja prednjači u odnosima Srbije i SAD
Ministar odbrane Aleksandar Vulin sastao se u Beogradu sa zamenikom pomoćnika sekretara odbrane SAD za Rusiju, Ukrajinu i Evroaziju Lorom Kuper, saopštilo je Ministarstvo odbrane.

Teme sastanka, kojem je prisustvovao i ambasador SAD u Srbiji Kajl Skot bile su vojno-vojna, vojno-obrazovna i vojno-medicinska saradnja, političko-bezbednosna situacija na Kosovu i Metohiji i u regionu, kao i vojna saradnja u narednom periodu. Na sastanku je naglašeno da vojno-vojna saradnja predstavlja jedan od mehanizama koji prednjače u razvoju i unapređenju međudržavnih odnosa Srbije i SAD.
Takođe, razmenjena su mišljenja po pitanju političko-bezbednosne situacije u regionu, a ministar Vulin istakao je doprinos SAD u misiji Kfor i iskazao neslaganje s namerama za smanjenje brojnog stanja vojnika u Kfora, koje negativno utiče na bezbednost nealbanskog stanovništva na Kosovu i Metohiji. Ministar odbrane istakao je zabrinutost zbog transformacije „Kosovskih snaga bezbednosti” u „Oružane snage Kosova”, što predstavlja grubo kršenje svih dosadašnjih sporazuma i ima izrazito negativan uticaj na regionalnu stabilnost.
Prema rečima ministra Vulina, Srbija ostaje čvrsto pri stavu da je potrebno striktno poštovati odredbe Rezolucije 1244 Saveta bezbednosti Ujedinjenih nacija i da je Kfor najodgovorniji za održavanje mira i bezbednosti na teritoriji KiM i jedini partner Vojsci Srbije, kao i da nedavni provokativni postupci predstavnika Prištine ne idu u prilog naporima za pronalaženje zajedničkog i održivog rešenja.
Na sastanku je apsotrofirana veoma uspešna saradnja koju Ministarstvo odbrane i Vojska Srbije imaju sa Nacionalnom gardom Ohaja u okviru Programa državnog partnerstva, uz nameru da se ona i dalje razvoja. Lora Kuper takođe je istakla da je bilateralna vojna saradnja dve zemlje veoma razvijena, ali da treba pronalaziti nove oblasti saradnje koje bi bile od obostranog interesa.

Izkazala je zadovoljstvo zbog uspešno realizovane obuke, koja se na poligonima SAJ-a realizovala od 18. februara do 14. marta 2019. godine, uz učešće pripadnika MUP-a Srbije, Vojske Srbije i specijalne jedinice „Foke“ Oružanih snaga SAD.

Dačić: SB UN bi trebalo da verifikuje dogovor
Ministar spoljnih poslova Ivica Dačić ponovio je danas da bi Savet bezbednosti UN bio logična instanca koja bi trebalo da usledi ukoliko bi Beograd i Priština postigli sporazum.
„To je logičan sled događaja. Sve što se dogovorimo mora da prođe kroz neko strano telo, da bi dobilo međunarodni legitimitet, kako bi se verifikovalo to što smo se dogovorili”, rekao je Dačić za tv Hepi, komentarišući izjavu Federike Mogerini da bi budući sporazum Srba i Albanaca morao biti prihvaćen u SB, prenosi Tanjug.
Dačić je objasnio i da to podrazumeva da su sve članice saglasne.
„Vidi se da je Amerika zainteresovana da učestvuje, ali zajedno sa Rusijom. Amerika uvek pita šta Rusija misli i obratno. Bolton me je pitao šta misli Rusija, Lavrov mi je rekao da je kasnije pitao i Putina u Moskvi”, objasnio je Dačić.
Ministar tvrdi i da bi trebalo iskoristiti ovaj „momentum”, odnosno, da je ovo idealan trenutak za stabilizaciju situacije u regionu.
Govoreći o raspoloženju Amerike, on je naveo da SAD nikada ne učestvuju u nečemu gde ne mogu da izvuku neki plus.
„Sa druge strane svima se žuri, bez Amerike se ne može ništa rešiti, a ona trenutno ima svoje unutrašnje probleme”, naveo je Dačić ocenjujući i da nama ide više u prilog aktuelna administracija, ali i da ćemo teško stići da rešimo problem do kraja američkih izbora.
Prema rečima ministra, Priština će gledati kako da odreaguje, da ukine takse, a da „ne ispadne bruka”.
Dačić je komentarišući izjavu Hašima Tačija da bi se razgraničenje moglo desiti samo „preko njega mrtvog”, rekao da je to sada već smešno.
„On je prvi za korekciju granica, jer želi da uzme opštine Preševo, Bujanovac i Medveđu”, dodao je Dačić.

Vučić Muru: Ukidanje taksi, pa dijalog
Predsednik Srbije Aleksandar Vučić izrazio je danas nadu da će međunarodna zajednica nastaviti sa racionalnim pozivima Prištini da odustane od taksi koje je uvela protiv Srbije i srpskog naroda, prenosi Tanjug.
Vučić je u razgovoru sa generalnim direktorom Forin Ofisa za politička pitanja Ričardom Murom rekao da će Srbija odmah po ukidanju tih anticivilizacijskih nameta, biti spremna za nastavak razgovora sa Prištinom.
Mur je preneo Vučiću da je od Prištine zahtevao ukidanje taksi, kako bi dve strane što pre nastavile dijalog, saopštila je Služba za saradnju sa medijima predsednika.
Vučić je upoznao Mura sa činjenicom da Priština nije ispunila jedinu svoju obavezu iz Briselskog sporazuma, a to je formiranje ZSO. On je rekao i da su uvođenje taksi i izglasavanje Platforme u prištinskom parlamentu najbolji dokaz da Priština ne razmišlja o dijalogu, već o rešenjima koja bi mogla da destabilizuju ceo region.
Vučić je tokom razgovara o bilateralnim odnosima, koji su, kako se navodi, uprkos kompleksnim okolnostima, dobri, izrazio zainteresovanost za dalje unapređenje i jačanje sveukupne saradnje.
Mur je rekao da će Velika Britanija, uprkos Bregzitu, ostati posvećena pomoći i podršci regionu Zapadnog Balkana, naglasivši da je integracija čitavog Zapadnog Balkana u Uniju ključna za njegovu stabilnost i prosperitet.

Platforma – poslednji ekser u kovčegu dijaloga
Direktor Kancelarije Vlade Srbije za Kosovo i Metohiju Marko Đurić izjavio je jutros da platforma Prištine predstavlja poslednji ekser u mrtvački kovčeg dijaloga s Beograda, odnosno, kako je rekao, to je „ubistvo dijaloga s predumišljajem”, prenosi Tanjug.
Kako je rekao gostujući u Novom jutru na TV Pink, pripadnik opozicionog protesta „1 od 5 miliona” Dragana Đilasa Slobodan Petrović glasao je za donošenje te platforme u Skupštini Kosova.
„Srpska lista je politička organizacija Srba na Kosovu i Metohiji koja je osvojila preko 90 odsto glasova naših sunarodnika u našoj južnoj pokrajini. Ona je nastala od ideje da Srbi na Kosovu i Metohiji ne treba da se dele politički pred Albancima, već da treba da nastupaju složno i jedinstveno”, kazao je Đurić.
On je ukazao da je preko 90 odsto Srba na KiM taj „državotvorni, nacionalno odgovorni stav prepoznalo i podržalo Srpsku listu, a na tim izborima za pokrajinske institucije svoje kandidate imali su i pojedini krugovi u međunarodnoj zajednici, koje su podržali Albanci sa idejom da Srbi na KiM budu u više kolona i da budu razbijeni”.
Slobodan Petrović i njegova struktura su, istakao je Đurić, najbolja manifestacija upravo takve politike, i zato, dodao je, odaje priznanje Srpskoj listi, koja se uz sve poteškoće sa kojima se suočava, sledeći državnu politiku Srbije, svakoga dana bori za srpske interese na KiM.
„Pored svih problema, Srpska lista uspeva i da raskrinkava laži koje Priština plasira preko Slobodana Petrovića i njemu sličnim”, rekao je Đurić.
On je rekao da Slobodan Petrović umesto da protestuje protiv svega onoga što protiv Srba rade Albanci na KiM, protiv anticivilizacijskih taksi, napada na „Trepču” i ostalog, podržava proteste „1 od 5 miliona”.
Dodao je da je to čovek koji je podržao i dao kvorum u Skupštini Kosova da se izglasa platforma u kojoj se najdirektnije nalaže da jedino rešenje za KiM može da bude puna nezavisnost.
„Njihov, '1 od 5 miliona' Slobodan Petrović, podržao je da se donese ta platforma u Skupštini Kosova. Imamo zvaničan listing koji to dokazuje. On je javno podržao usvajanje ove platforme na čelu s (Fatmirom) Ljimajem”, rekao je Đurić.
„Ovo je veoma ozbiljan napad na budućnost Srba i Albanaca. I to bez preterivanja”, istakao je Đurić za TV Pink.
    </div>
    <div id="vesti">
Otac interneta veruje da se njegovo čedo može popraviti
Britanski informatičar Tim Berners-Li po tradiciji objavljuje otvoreno pismo svakog 12. marta, na dan kada je 1989. godine udario temelje interneta. Ovu jubilarnu 30. godišnjicu iskoristio je da pozove vlade, organizacije i javnost da zajedno rade kako bi poboljšali sistem koji je promenio svet na bolje, ali je u međuvremenu pokazao i svoju mračnu stranu. Berners-Li, danas profesor na Oksfordu i američkom MIT, priznaje da nam je svetska mreža olakšala život i dala glas marginalizovanim grupama, ali ga je, nažalost, dala i svima onima koji šire mržnju i olakšala je razne vrste kriminala. Zbog toga mu je razumljivo što se mnogi plaše interneta i nisu sigurno da zaista donosi dobro.
„Međutim, imajući u vidu koliko se promenila poslednjih 30 godina, bilo bi defetistički pretpostaviti da se ne može promeniti nabolje u narednih 30. Ako sad odustanemo od popravljanja interneta, onda nećemo moći da kažemo da je on izdao. Biće da smo mi izdali internet”, napisao je u pismu.
Na konferenciji u CERN-u Ženevi, gde je govorio povodom jubileja, rekao je da „ovo nije veb kakav smo želeli” i da je opterećen govorom mržnje, brigom za privatnost i hakerskim napadima.
Kao glavne pretnje je izdvojio zlonamerne napade iza kojih stoje države, kriminalne aktivnosti, zlostavljanje, izopačene modele reklamiranja i zarazno širenje dezinformacija, ali i društvene mreže koje su postale poligon za ostrašćene rasprave i polarizaciju društva.
„Teško je predvideti kako će se razvijati sistem koji stvorite. Kada se dogodilo ’arapsko proleće’ – nikada to neću reći bez znakova navoda – bili ste u iskušenju da kažete da je „Tviter” snaga dobra jer je omogućio ljudima da se pobune protiv represivnih režima. A onda se Zemlja okrene oko Sunca još nekoliko puta i shvatite da represivni režimi koriste društvene mreže da špijuniraju disidente pre nego što uopšte uspeju da se organizuju”, rekao je u jednom od brojnih intervjua ovih dana.
Mrežu kakvu danas poznajemo Berners-Li je kreirao u vreme dok je u CERN-u radio kao softverski inženjer, s namerom da fizičarima olakša pristup informacijama rasutim po raznim računarima sa različitim programima. Internet kao mreža povezanih računara nastao je punih 20 godina ranije, 1969. godine, na inicijativu američke vojske i u saradnji vodećih američkih univerziteta. Međutim, taj prainternet nije bio široko dostupan, kao ni druge mreže koje su u međuvremenu formirane.
Ideja britanskog stručnjaka za računare bila je da koristeći postojeće tehnologije sklopi sistem informacija kojem svako može da pristupi i tako je nastao World Wide Web. Sistem je rešio problem deljenja informacija među fizičarima i za samo nekoliko godina izrastao u mrežu koja je napravila revoluciju u komunikacijama.
Smatra se da je temelj interneta udario kada je svom šefu predao rad sa naslovom „Menadžment informacija: predlog” i zato se 12. mart, dan kada je ga je predao, slavi kao rođendan svetske mreže, iako je tek sledeće godine napisao kod. Prvi sajt takođe je nastao u CERN-u (info.cern.ch) 1990. godine, da bi se narednih godina pojavili Jahu (1991), Amazon (1995),  Gugl (1998) i mnogi drugi. Kada je 2001. osnovana Vikipedija na netu je bilo 513 miliona ljudi, a danas ih je više od četiri milijarde.
„Otac interneta” je u CERN-u je govorio i o Ugovoru za veb, koji predviđa da internet bude tretiran kao ljudsko pravo i da se koristi za opšte dobro. Ovaj okvir koji bi uredio upotrebu interneta, predstavljen javnosti u novembru na konferenciji u Lisabonu, predviđa saradnju vlada i građana. Zadatak vlada bi bio da osiguraju pristup internetu za svakoga i poštovanje privatnosti. Od kompanija se očekuje da, garantujući privatnost podataka, obezbede cenom pristupačan internet i da prioritet u razvoju novih tehnologija bude dobrobit građana a ne profit. Konačno, građani treba da poštuju norme civilizovanog ponašanja.
Berners-Li smatra da je borba za slobodan internet je jedna od najvažnijih danas. Ona podrazumeva da se na mrežu uključi i ona polovina građana sveta koja je trenutno oflajn i da se istovremeno uspostave jasne norme i zakoni. Vraćajući se na predloženi ugovor, naglasio je da to ne sme biti spisak brzih rešenja, već proces digitalnog sazrevanja. Najvažnije je da građani pozovu na odgovornost vlade i kompanije i da od njih zahtevaju da poštuju internet kao globalnu zajednicu čije srce čine ljudi.
„Potrebni su nam borci za otvoreni internet u vladama koji će preduzeti akciju kada interesi privatnog sektora ugroze javno dobro”, poručio je.

Razmena kipova s Makedoncima uznemirila Grke
Od našeg dopisnika
Atina – „Na sreću, jedna sumanuta ideja je na vreme otkrivena”, komentarišu grčki mediji, zapanjeni idejom koju je iznela ministarka kulture Mirsini Zorba da Atina i Skoplje razmene skulpture.
Preciznije, njena zamisao je da skulptura „Dromeasa” (Trkača) ispred hotela „Hilton” u centru Atine ode u susednu državu, a da „Aleksandar Makedonski” s glavnog trga u Skoplju bude prebačen u grčku prestonicu. Navodno, do tog predloga je došlo u skladu sa Prespanskim sporazumom kojim je regulisan višegodišnji spor Atine i Skoplja i kojim su obuhvaćeni i neki „kulturni poduhvati”. Međutim, kako navode grčki mediji, u tekstu sporazuma nema govora o ovakvim idejama, posebno ne o mogućnosti da skulptura Aleksandra Velikog, koja je, kao i istoimeni nazivi za aerodrom i nacionalni put u Severnoj Makedoniji, iritirala Grčku.
Izgleda da je ministarka sama ili podstaknuta predlogom iz vlade pokrenula ideju o razmeni spomenika između dve države, što je momentalno izazvalo burno negodovanje javnosti i političkih partija, pa je stiglo i do parlamenta... Sve je počelo da liči na farsu kada je ministarka, iznenađena talasom negativnih reakcija, počela da tvrdi kako nikada ništa slično nije zvanično predložila, te da je neistina da je s tim u vezi kontaktirala autora „Dromeasa” Kostasa Varocosa. Međutim, vajar svetskog glasa potvrđuje da je razgovora bilo i kaže da je „ministarki jasno rekao šta je imao”. Sramno je i nemoralno što, ocenjuje Varocos, „ministarka kojoj sam jasno rekao da nikada neću dati dozvolu za razmenu skulptura sada negira da smo se sreli i pritom me pravi ludim”.
„Pozvala me je uoči vikenda u ministarstvo, izložila ideju o razmeni moje skulpture za ’Aleksandra Makedonskog’, skrenula pažnju na to da ideju podržavaju i drugi u vladi i ostavila me zabezeknutog. Podsetio sam je na to da ’Dromeas’ ima svoju istoriju, da ga Grci vole i da ne može nikom da ga daje kao poklon”, kaže skulptor u intervjuu za TV Skaj.
„Rekao sam ministarki da sam skulpturu pravio prema prostoru u kome se nalazi, da smatram da je, možda, politički izvodljivo da se rodi jedna takva ideja o preseljenju ili razmeni skulptura, ali da je sa stanovišta umetnosti – to kriminal”, rekao je skulptor. „Uveravam Atinjane da će ’Dromeas’ ostati tamo gde je uvek bio, jer ga okužuju simpatije građana i turista i zato što je to delo na koje imam sva prava i nikada ih neću predati nekom drugom. Skulptura pripada gradu Atini i njenim stanovnicima.”
„Dromeas” je preko puta hotela „Hilton”, na raskrsnici dve prometne centralne gradske ulice, postavljen 1994. godine. Reč je o prvoj skulpturi savremene Grčke napravljenoj od stakla i čelika, koja je od momenta stvaranja podelila tadašnje javno mnjenje, ali je u međuvremenu postala simbol grada.
Nekoliko godina nakon što je postavljena, pojavili su se problemi s njenom statikom, a uporedo je počela i izgradnja metroa, što je dovelo do odluke da se „Dromeas” ukloni sa te lokacije. Ponovo su izrađeni proračuni i u maju 1994. postavljena je na današnju lokaciju, u centru Atine, preko puta hotela i Nacionalne galerije.
Makedonska strana negira bilo kakve poteze i kontakte oko razmene spomenika, o čemu, kako kažu, u Skoplju nije bilo razgovora. Iako nema potvrde koliko je i da li je čitava vlada Aleksisa Ciprasa eventualno umešana u ovaj slučaj, činjenica je da se sve dešava pred dolazak makedonskog šefa diplomatije Nikole Dmitrova u Atinu, krajem nedelje. Takođe, i uoči zvanične posete premijera Ciprasa Severnoj Makedoniji krajem meseca, prvoj posle potpisivanja Prespanskog sporazuma.

Boing obustavlja isporuku modela 737 Maks
VAŠINGTON - Aviokompanija „Boing” saopštila je da će obustaviti isporuku modela aviona 737 Maks mušterijama, nakon što je većina zemalja naredila prizemljenje ovih aviona.
Prizemljenje „Boingovih” aviona došlo je nakon nesreće aviokompanije „Etiopijan erlajns” u kojoj je poginulo 157 ljudi, navodi Rojters.
Nesreća u Etiopiji bila je druga nesreća novog „Boingovog” modela aviona u poslednjih pet meseci, prenosi Tanjug.
U oktobru prošle godine, 737 Maks aviokompanije „Lajon er” srušio se u Indoneziji, kada je poginulo svih 189 putnika i članova posade.

Crvene poternice Interpola za 20 osumnjičenih za ubistvo Kašogija
ANKARA - Tursko ministarstvo pravde saopštilo je da je Interpol izdao crvene poternice za 20 osoba koje tursko pravosuđe potražuje u vezi s ubistvom saudijskog novinara Džamala Kašogija u saudijskom konzulatu u Istanbulu.
Navedeno je da su turske vlasti od Interpola 15. novembra zatražile objavljivanje poternice za 18 ljudi, a za još dvoje 21. decembra.
Naloge za hapšenje osumnjičenih Turska je izdala 1. marta.
Turske vlasti su navele da je Kašogija 2. oktobra 2018. ubilo 15 Saudijaca koji su ga zadavili. Telo novinara još nije pronađeno, prenosi Beta.
Proces protiv 11 osumnjičenih počeo je u Saudijskoj Arabiji u januaru, a tužilaštvo je za njih pet tražilo smrtnu kaznu.

Britanski poslanici izglasali odlaganje „Bregzita”
LONDON - Britanski parlament odlučio je ubedljivom većinom da zatraži saglasnost EU za odlaganje izlaska Velike Britanije iz tog bloka, predviđenog za 29. mart.
Za tu odluku glasalo je 412 poslanika, a protiv 202, prenosi Bi-Bi-Si.
Današnja odluka znači da Velika Britanija možda neće izaći iz EU 29. marta kako je bilo planirano.
Britanska premijerka Tereza Mej najavila je da će sledeće nedelje treći put izneti pred parlament sporazum o Bregzitu koji je postigla s EU. Najavila je da će, u slučaju da on bude usvojen, zatražiti odlaganje izlaska iz Unije do 30. juna.
Mej je upozorila pristalice Bregzita koji se protive postignutom sporazumu da će, ako ga ponovo odbace sledeće nedelje, jedina opcija biti traženje dužeg odlaganja izlaska iz Unije, a to bi moglo da znači da Bregzita neće ni biti.
Bilo kakvo odlaganje izlaska Velike Britanije iz EU mora da odobri svih ostalih 27 članica tog bloka.
Zvaničnici EU i lideri njenih država članica navode da će za odlaganje Bregzita tražiti konkretne razloge, prenosi Beta.
Britanski poslanici su se danas izjašnjavali o odlaganju izlaska iz EU, pošto su u utorak drugi put odbacili sporazum o Bregzitu koji je Mej postigla s Unijom, dok su sinoć na neobavezujućem glasanju odbacili i mogućnost Bregzita bez sporazuma.
Oni su ranije danas odbacili sva četiri amandmana povezana s odlaganjem Bregzita - o organizovanju novog referenduma o izlasku Velike Britanije iz EU, o mogućnosti da se od EU zatraži odlaganje izlaska Velike Britanije iz Unije, ali ne kasnije od 30. juna, o mogućnosti da se poslanicima 20. marta da vreme da glasaju o alternativnim opcijama za Bregzit, i o davanju vremena poslanicima da pronađu drugačiji pristup Bregzitu.
Amandman koji je predviđao mogućnost novog referenduma o izlasku Velike Britanije iz EU poslanici su odbacili ubedljivom većinom. Za usvajanje tog amandmana glasalo je 85 poslanika, a protiv 334. Ostala tri amandmana su odbacili tesnom većinom.
Današnje odbacivanje amandmana o referendumu ne sprečava poslanike da u budućnosti ponovo zatraže podršku parlamenta za novo izjašnjavanje građana o Bregzitu.
Britanija će morati da opravda odlaganje „Bregzita”
BRISEL - Evropska komisija saopštila je da će Britanija morati da opravda bilo kakav zahtev za odlaganje Bregzita, dok će se evropski lideri pre svega voditi idejom da ne bude nikakvih ometanja u evropskim institucijama dok se taj zahtev razmatra.
„Zahtev za produženje Člana 50. zahteva jednoglasnu saglasnost svih 27 država članica”, saopšteno je iz Evropske komisije u reagovanju na glasanje u britanskom parlamentu, čiji su poslanici zatražili odlaganje Bregzita, prenosi Rojters.
Evropska komisija će održati sastanke idućeg četvrtka i petka, a pojedini evropski lideri su saopštili da Britanija mora da napusti EU pre izbora za Evropski parlament u maju ili, ukoliko se Bregzit odloži, da u njima učestvuje, kako legitimnost izbora ne bi bila dovedena u pitanje, prenosi Tanjug.

Sve američke diplomate napustile Venecuelu
VAŠINGTON - Američki državni sekretar Majk Pompeo potvrdio je da je preostalo američko diplomatsko osoblje koje se nalazilo u Venecueli napustilo ovu zemlju.
„Diplomate SAD sada će nastaviti svoju misiju sa drugih lokacija gde će nastaviti da pomažu u upravljanju dostavljanjem humanitarne pomoći venecuelanskom narodu i podršku učesnicima demokratskih protesta koji se hrabro odupiru tiraniji”, naveo je Pompeo u izjavi, prenosi Rojters
Američki Stejt department najavio je u ponedeljak da će ove sedmice povući svoje osoblje iz Venecuele, dodajući da njihovo prisustvo predstavlja „ograničenje za američku politiku” u toj zemlji, prenosi Tanjug.

Tajani se izvinio zbog komentara o Musoliniju
STRAZBUR – Predsednik Evropskog parlamenta Antonio Tajani izvinio se danas nakon što je izazvao buru kritika rekavši da italijanski fašistički diktator Benito Musolini nije sve radio loše.
„Kao ubeđeni antifašista, izvinjavam se svima koji su se možda osetili uvređenim mojim rečima, kojima nisam želeo ni na koji način da učinim jedan antidemokrtaski, totalitarni režim trivijalnim”, rekao je Tajani.
„Duboko mi je žao što, uprkos mojoj ličnoj i političkoj prošlosti, pojedinci mogu da pomisle da sam popustljiv prema fašizmu”, istakao je on.
Italijanski mediji su izvestili da je Tajani u intervjuu za popularnu radijsku emisiju „La Cancara” rekao: „Musolini? Dok nije objavio rat celom svetu sledeći Hitlera, dok nije doneo rasne zakone i izuzmemo li dramatični događaj u vezi sa (socijalističkim liderom Đakomom) Mateotijem (koga je ubio režim), radio je pozitivne stvari da bi se izgradila infrastruktura u našoj zemlji”.
„Treba biti objektivan. Nisam fašista, nikad nisam bio fašputeve, mostove, zgrade... Vratio je mnoge delove naše Italije”, dodao je Tajani.
Rekao je i da su pogrešne stvari koje je radio Musolini bile veoma ozbiljne.
„Pogrešne stvari su vrlo ozbiljne: Mateoti, rasni zakoni, rat. To su sve neprihvatljive stvari”, rekao je Tajani, javlja Ansa prenosi Tanjug.
Nakon što su njegove opaske izazvale buru kritika na Tviteru, Tajani je pokušao da se odbrani.
„Sram da bude one koji manipulišu onim što sam navodno rekao o fašizmu. Uvek sam bio uvereni antifašista, nikome neću dozvoliti da kaže suprotno. Fašistička diktatura, rasni zakoni i smrti koje je to izazvalo su najcrnja stranica u italijanskoj i evropskoj povesti”, napisao je Tajani.

Strah od ruskih hakera
Ka­ko se pri­bli­ža­va gla­sa­nje u svim dr­ža­va­ma Evrop­ske uni­je za Evrop­ski par­la­ment kre­će i no­va-sta­ra me­dij­ska hi­ste­ri­ja o ru­skim ha­ke­ri­ma ko­ji, na­vod­no, već ima­ju stra­te­gi­ju ka­ko će i ko­ga na­pa­sti. 
„Fajnenšel tajms” tvr­di da ru­ski ha­ke­ri ubr­za­no i ma­sov­no in­ten­zi­vi­ra­ju pri­pre­me za saj­ber-na­pa­de na iz­bor­ni pro­ces ko­ji će se odr­ža­va­ti od 23. do 26. ma­ja i da zva­nič­ni­ci EU i teh­no­lo­ške kom­pa­ni­je mo­ra­ju što pre da pla­ni­ra­ju od­go­vor. 
An­ders Fog Ra­smu­sen, ne­ka­da­šnji ge­ne­ral­ni se­kre­tar NA­TO-a, a sa­da sa­vet­nik ukra­jin­skog pred­sed­ni­ka Pe­tra Po­ro­šen­ka, ne­dav­no je re­kao da će Ru­si­ja ko­ri­sti­ti sva mo­gu­ća sred­stva ka­ko bi po­re­me­ti­la pred­sto­je­će iz­bo­re za EP i da će ona bi­ti „naj­ve­ći ma­lig­ni fak­tor”. On tvr­di da će me­ša­nje u kam­pa­nju uklju­či­va­ti stva­ra­nje ne­mi­ra po­ja­ča­va­njem po­sto­je­ćih po­li­tič­kih po­de­la; da to ni­je ide­o­lo­ški rat iz Ru­si­je, ni­je ni le­vi­čar­ska ili de­sni­čar­ska kam­pa­nja, već kam­pa­nja ko­ja ima za cilj pod­ri­va­nje po­ve­re­nja i sa­mo­po­u­zda­nja te ini­ci­ra­nje ha­o­sa i ne­sta­bil­no­sti. Dez­in­for­ma­ci­je će se ši­ri­ti ko­ri­šće­njem la­žnih vi­deo i audio-za­pi­sa, a Ra­smu­sen tvr­di da po­je­di­ne evrop­ske na­ci­o­nal­ne vla­de ne­ma­ju ka­pa­ci­tet da se su­prot­sta­ve tim na­po­ri­ma.
Do­pri­nos bor­bi dao je i Evrop­ski sa­vet za me­đu­na­rod­ne od­no­se ana­li­zom „Evrop­ski iz­bo­ri 2019: ka­ko an­ti­e­vrop­ski plan pod­ra­zu­me­va sla­ma­nje Evro­pe i šta se mo­že uči­ni­ti da se to spre­či”. Na pe­de­se­tak stra­ni­ca fo­kus je na unu­tra­šnjim ne­pri­ja­te­lji­ma ko­ji su „oruž­je Kre­mlja”. 
I sam pred­sed­nik Evrop­skog sa­ve­ta Do­nald Tusk je po­zvao na uje­di­nje­nje u bor­bi pro­tiv „spolj­nih an­ti­e­vrop­skih sna­ga ko­je otvo­re­no ili taj­no na­sto­je da uti­ču na de­mo­krat­ske iz­bo­re Evro­plja­na, kao što je bio slu­čaj sa breg­zi­tom i jed­nim bro­jem iz­bor­nih kam­pa­nja u Evro­pi”. Čak je i ru­ski pre­mi­jer Dmi­trij Me­dve­dev pre ne­de­lju da­na u Luk­sem­bur­gu ko­men­ta­ri­sao ove na­vo­de re­či­ma: „Još ni­je ni bi­lo iz­bo­ra, a već smo sum­nji­vi. Iskre­no, to je glu­post, pa­ra­no­id­na glu­post – sum­nja­ti na ne­ko­ga iako se do­ga­đaj još ni­je zbio.”
Iz­u­zev u Esto­ni­je, ko­ja je elek­tron­sko gla­sa­nje uve­la 2005. go­di­ne i od ta­da se iz­bo­ri de­lom spro­vo­de pre­ko in­ter­ne­ta, gla­sa­nje u osta­lim dr­ža­va­ma se od­vi­ja na kla­si­čan na­čin, pa se i pre­bro­ja­va­nje gla­so­va ra­di ruč­no. Za­ni­mlji­vo je da se Eston­ci do sa­da ni­su ža­li­li da su se ru­ski ha­ke­ri me­ša­li u nji­ho­ve iz­bo­re, ako išta – ve­žbe ra­di. 
Ipak, u po­ne­de­ljak je Eston­ska oba­ve­štaj­na slu­žba u po­seb­nom iz­ve­šta­ju upo­zo­ri­la da će Ru­si­ja ove go­di­ne ve­ro­vat­no po­ku­ša­ti da uti­če na iz­bo­re u Evrop­skom par­la­men­tu, da će na­sta­vi­ti s oba­ve­štaj­nim ra­dom i ope­ra­ci­ja­ma uti­ca­ja pro­tiv Za­pa­da, kao i sa pri­pre­ma­ma za oru­ža­ni su­kob sa NA­TO-om. U iz­ve­šta­ju na 70 stra­ni­ca pred­vi­đa­ju se ak­tiv­no­sti i ci­lje­vi ru­skih oba­ve­štaj­nih slu­žbi: ci­lja­će evrop­ske par­la­men­tar­ne iz­bo­re u ma­ju, s ve­ro­vat­nim fo­ku­som na ve­će dr­ža­ve čla­ni­ce Ne­mač­ku, Fran­cu­sku i Ita­li­ju, u ko­ji­ma se mo­gu na­da­ti da će ima­ti naj­ve­ći uti­caj na sa­stav evrop­skog par­la­men­ta u na­red­nih pet go­di­na. 
Mik Ma­ran, autor iz­ve­šta­ja i ge­ne­ral­ni di­rek­tor eston­ske spolj­no­o­ba­ve­štaj­ne slu­žbe, tvr­di da će Ru­si hte­ti da obez­be­de što vi­še pro­ru­skih i evro­skep­tič­nih po­sla­nič­kih man­da­ta. U evrop­skim dr­ža­va­ma se od­vi­ja oštra bor­ba za pri­do­bi­ja­nje gra­đa­na iz­me­đu po­sla­nič­kih gru­pa, a po­ku­ša­va se po­ve­ća­ti i iz­la­znost ko­ja je tra­di­ci­o­nal­no ni­ska na iz­bo­ri­ma za Evrop­ski par­la­ment. U od­no­su na gla­sa­nje 1979, ka­da je na iz­bo­ri­ma uče­stvo­va­lo 64 od­sto gla­sa­ča, na po­sled­nja dva gla­sa­nja je iza­šlo sve­ga oko 43 od­sto. Pri to­me, u Slo­vač­koj je pre pet go­di­na gla­sa­lo sve­ga 13 od­sto, u Če­škoj 18, a Slo­ve­ni­ji 25 od­sto. Od­ziv evro­skep­ti­ka je ta­ko­đe bio zna­čaj­no ve­ći od evro­cen­tri­sta.

Orban se izvinio EPP, ali ne menja stavove
BUDIMPEŠTA – Mađarski premijer Viktor Orban uputio je pismo evropskim političarima koji su inicirali izbacivanje njegove stranke Fides iz Evropske narodne partije (EPP), u kojem se izvinjava za uvredljive reči, ali ističe i da ostaje pri svojim političkim stavovima.
Portparol mađarske vlade rekao je da su pisma poslata na adrese svih 13 partija u Evropskom parlamentu koje su tražile isključivanje Fidesa.
Prema kopiji pisma u koje je Rojters imao uvid, Orban je zatražio od lidera flamanskih demohrišćana Vutera Beke da preispita predlog za izbacivanje Fidesa.
„Nije tajna da postoje ozbiljna neslaganja... o pitanju migracije, zaštiti hrišćanske kulture i budućnosti Evrope. Takođe nije tajna da mi ne želimo da menjamo našu stav po tim pitanjima”, naveo je Orban, preneo je Tanjug.
On je dodao da ne smatra razboritim potezom da se takve nesuglasice rešavaju „isključivanjem partije iz nase političke porodice”.
„Stoga bih želeo da Vas zamolim da preispitate svoj predlog o isključivanju, ako je to moguće”, rekao je Orban.
Lider EPP i kandidat za predsednika Evropske komisije Manfred Veber rekao je ranije da je Orbanovo izvinjenje za vređanje članova EPP-a uslov ostanak Fidesa u toj grupi konzervativnih partija u Evropskom parlamentu.
Orban se izvinio za to što je u nedavnom intervjuu za „Velt am zontag” svoje kritičare nazvao „korisnim idiotima”, navodeći da je to zapravo Lenjinov citat kojim je, kako kaže, želeo da kritikuje određenu politiku, a ne određene političare.
„Ovim bih želeo da vam uputim izvinjenje ako ste moju izjavu shvatili kao ličnu uvredu”, rekao je Orban
On se, ocenjuje Rojters, nije izvinio generalno za svoju politiku u EU.

Rusija pokazala najnovije podmornice (VIDEO)
Ministarstvo odbrane saopštilo je da će ova dva plovila odrediti pravac razvoja ruske flote podmornica, kao i da će uvećati odbrambeni potencijal zemlje i ojačati položaj Rusije u svetskim okeanima, prenosi Sputnjik.
Knez Vladimir je vodeća podmornica pete generacije „Borej 2“, a opremljena je balističkim raketama.

Podmornica „Kazanj“, koja pripada klasi „Jasen“, može da zaroni na dubinu od 520 metara i da tamo ostane do 100 dana, dok je maksimalna brzina koju dostiže 31 čvor.
U saopštenju ruskog ministarstva navodi se da će do kraja 2019. godine biti napravljeno sedam bojnih brodova, uključujući tri nuklearne i jednu dizel-podmornicu.

Poslanici odbacili mogućnost Bregzita bez sporazuma
LONDON – Britanski poslanici odbacili su sinoć mogućnost napuštanja EU bez sporazuma, čime se otvorila mogućnost da parlament glasa o odlaganju datuma napuštanja EU, prenosi Tanjug.
Juče je u britanskom parlamentu dogovor premijerke Tereze Mej s Briselom odbačen velikom većinom glasova.
Danas će biti održano novo glasanje o odlaganju Bregzita i ako taj predlog bude usvojen, a članice EU se budu složile, Velika Britanija neće napustiti Uniju 29. marta.
    </div>
  </body>
 </text>
</TEI>