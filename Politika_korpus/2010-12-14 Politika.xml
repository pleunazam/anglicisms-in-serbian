<TEI version="3.3.0" xmlns="http://www.tei-c.org/ns/1.0">
 <teiHeader>
  <fileDesc>
   <titleStmt>
    <title>Politika 2010-12-14</title>
   </titleStmt>
   <publicationStmt>
    <p></p>
   </publicationStmt>
   <sourceDesc>
    <p>https://www.politika.rs/sr/articles/archive/2010/12/14/page:1?url=</p>
   </sourceDesc>
  </fileDesc>
 </teiHeader>
 <text>
  <body>
    <div id="vesti">
Pratili pomagače, uhapsili Karadžića
Promene u Vladi Srbije i na čelnoj poziciji Bezbednosnoinformativne agencije (BIA) bile su ključne za hapšenje optuženog za ratne zločine Radovana Karadžića, zaključuje se iz diplomatskih depeša koje su oktobra 2008. godine slate u Vašington iz ambasade SAD u Beogradu.
Prema američkoj depeši, koju je objavio sajt „Vikiliks”, hapšenje Radovana Karadžića usledilo je posle jednomesečnog praćenja mreže podrške ovom haškom beguncu, pri čemu su o toku kompletne operacije znala samo tri čoveka znala – tada novi direktor BIA Saša Vukadinović, tužilac za ratne zločine Vladimir Vukčević i Miodrag Miki Rakić, savetnik predsednika Borisa Tadića.
U depeši, poslatoj 22. oktobra 2008. godine, u vreme dok je američki ambasador u Beogradu bio Kameron Manter, ističe se mišljenje američkih diplomata da nova vlada ima više volje za saradnju sa tribunalom za ratne zločine u bivšoj Jugoslaviji. U depeši se citira izveštaj TV B92 od 29. septembra 2008. da je Rade Bulatović, direktor BIA, mesecima imao informaciju o tome gde se nalazi Karadžić, iako su i Bulatović i bivši premijer Vojislav Koštunica to demantovali.
„Bliski savetnik potpredsednika vlade Ivice Dačića rekao nam je da je Bulatović šest meseci pre formiranja nove vlade dobio informaciju o boravištu Karadžića, ali nije ništa učinio povodom toga, prvenstveno zbog ideološke bliskosti Koštunice i Karadžića, i zbog manjka međunarodnog pritiska. Kada se vlada promenila, Bulatović je prezentovao dokument – u zamenu za ambasadorsko mesto – Tadiću i njegovom savetniku za nacionalnu bezbednost Mikiju Rakiću, koji je posle isplanirao hapšenje”, piše u depeši u kojoj se navodi i da je postojala glasina da Bulatović želi da bude ambasador u Siriji.
U američkoj depeši piše da je Dejan Mihov, tadašnji šef predstavništva Haškog tribunala u Beogradu, rekao predstavnicima SAD da je atmosfera u BIA potpuno drugačija otkad je Saša Vukadinović došao na njeno čelo, jer je saradnja s beogradskom podružnicom tribunala znatno poboljšana.
„Mihov je rekao da je (bivši direktor BIA Rade) Bulatović uvek izvrdavao obaveze i davao neproverene informacije. Uporno je izbegavao da odgovori na pitanja Mihova o tome da li je BIA prikupila uzorke DNK ili otiske prstiju tokom istraga o Karadžićevom boravištu”, piše u depeši u kojoj se navodi i da su se kontakti američkih diplomata sa BIA poboljšali otkad je Vukadinović postavljen na njeno čelo.
Prema oceni zvaničnika ambasade SAD, Vukadinović je „uvek srdačan prilikom poseta zvaničnika američke ambasade i ističe da želi da bude siguran da će Mladić biti uhapšen na tlu Srbije, kako bi se pokazalo da se u Srbiji poštuje zakon”.
Ambasada SAD u Beogradu izveštava Vašington i da u Demokratskoj stranci postoji politička volja za zaključenje saradnje sa haškim sudom i prenosi reči tužioca za ratne zločine Siniše Važića da je nekadašnji ministar policije Dragan Jočić (DSS) „mešao politiku u saradnju sa Hagom”.
U tom dokumentu se navodi da su posle Karadžićevog hapšenja, Tadić, Rasim Ljajić, Vukčević i drugi zvaničnici javno govorili o važnosti hapšenja preostalih begunaca ne samo iz pragmatičnih razloga nego i zbog potrebe za pomirenjem s prošlošću.
Direktor Saveta za koordinaciju saradnje sa haškim sudom Dušan Ignjatović je, kako se navodi, Ambasadu SAD informisao da vlada planira seriju rasprava o događajima iz devedesetih godina i o važnosti rada Haškog tribunala i istakao da će u to biti teško ubediti mnoge Srbe, s obzirom na puštanje iz haškog zatvora Nasera Orića i Ramuša Haradinaja.
U depeši iz 2008. godine se navodi da im je Mihov rekao da će najteži zadatak vlade biti pobediti senzacionalističke i nacionalističke sadržaje koje objavljuju tabloidi, koji uglavnom imaju najveću moć u oblikovanju javnog mnjenja u Srbiji.
S. R.

Pakistan tvrdi da je njegovo nuklearno oružje bezbedno
ISLAMABAD – Pakistan je istakao danas da je bezbednost njegovog nuklearnog oružja sigurna i da neće prihvatiti "diskriminatorsko ophođenje" koje podriva njegovu odbrambenu moć.
Posle sastanka kome je predsedavao premijer Jusuf Raza Gilani, pakistanska institucija za kontrolu nuklearne energije NCA je saopštila da je Pakistan, kao nuklearna sila, potpuno svestan svojih odgovornosti i da je uspostavio snažne i efikasne komandne i kontrolne strukture, kao i sveobuhvatnu kontrolu nad izvozom nuklearnih proizvoda, preneo je Rojters.
U poverljivoj pošti američkih diplomata koja je nedavno objavljena na "Vikiliksu" vidi se zabrinutost međunarodne zajednice za obezbeđenje pakistanskog nuklearnog arsenala, podsetila je britanska agencija.
Prema tim depešama SAD su pokušavale u potaji da ubede Pakistan da dozvoli da uranijum bude uklonjen iz njegovog nuklearnog oružja zbog straha da bi taj nuklearni materijal mogao biti ukraden ili preusmeren. Pakistan je odbio taj predlog.

Asanž oslobođen uz kauciju
LONDON - Londonski sud doneo je danas odluku da uz kauciju pusti na slobodu osnivača sajta „Vikiliks” Džulijana Asanža.
Asanž se danas pojavio pred tim sudom, gde su njegovi advokati tražili uslovnu slobodu i pokušali da izbegnu izručenje Švedskoj, gde je Asanž optužen za silovanje dve žene.
Uoči suđenja, veliki deo svetske javnosti objavio je da smatra da ovim postupkom SAD zapravo kupuju vreme, kako bi podigle ozbiljniju optužnicu za obelodanjivanje na stotine hiljada dokumenata Stejt departmenta, koje je Asanž poslednjih nedelja objavio na svom sajtu, preneo je Rojters.
Asanž je uoči suđenja izjavio da neće odustati od svojih uverenja i da će ostati veran idejama koje je izneo u javnost.
Švedsko tužilaštvo najavilo žalbu
LONDON – Švedsko tužilaštvo saopštilo je danas da će se žaliti na odluku britanskog sudije da uz kauciju oslobodi osnivača "Vikiliksa" Džulijana Asanža, koji će zbog toga ostati u pritvoru 48 sati do razmatranja žalbe.
Advokat tužilaštva Gema Lindfild najavila je ovu odluku tokom zasedanja suda, bez obrazlaganja razloga, javio je Rojters.
Sudija Hauard Ridl, koji je ranije danas odobrio oslobađanje Asanža uz kauciju od 200.000 funti, odnosno oko 318.000 dolara, saopštio je da osnivač napoznatijeg vebsajta na svetu mora da ostane u pritvoru dok se žalba ne razmotri.
Asanž je u Velikoj Britaniji uhapšen 7. decembra po nalogu za hapšenje koji su izdale švedske vlasti zbog optužbi da je silovao dve žene, što on poriče.
Britanski sud je Asanžu propisao striktne mere kojih mora da se pridržava tokom boravka na slobodi.
Njegov advokat Mark Stivens izjavio je nakon odluke britanskog suda da nije moguće proceniti kada će njegov klijent biti oslobođen jer njegove pristalice pokušavaju da prikupe veliku sumu novca potrebnu za njegovu kauciju.
Uoči suđenja, veliki deo svetske javnosti objavio je da smatra da SAD kupuju vreme kako bi podigle ozbiljniju optužnicu za obelodanjivanje na stotine hiljada dokumenata Stejt departmenta, koje je Asanž poslednjih nedelja objavio na svom sajtu.
Asanž je uoči suđenja izjavio da neće odustati od svojih uverenja i da će ostati veran idejama koje je izneo u javnost.

Španija se protivila zajedničkom priznanju Kosova
MADRID/BEOGRAD – Španija je uoči i neposredno nakon proglašenja nezavisnosti Kosova ponovila da se protivi da EU zajedničkim saopštenjem prizna jednostrano proglašenu nezavisnost, navodi se u diplomatskim depešama poslatim iz amabasade SAD u Madridu u februaru 2008, objavljenim na sajtu Vikiliks.
U depeši poslatoj 15. februara 2008. prenose se reči španskih zvaničnika da će se Španija na predstojećem sastanku šefova diplomatija EU u Briselu usprotiviti zajedničkom saopštenju o Kosovu.
Navodi se takođe da je maksimalno što Španija može da prihvati saopštenje od dve rečenice u kojem se podvlači privreženost EU Zapadnom Balkanu.
Kako proističe iz ove, ali i iz depeše poslate iz amabasade SAD u Madridu nekoliko dana kasnije, 21. februara, Madrid je insistirao i da se zajedničkim saopštenjem EU pitanje priznavanja nezavisnsoti Kosova ostavi svakoj zemlji pojedinačno.
U depeši se prenose reči Havijera Sanča, šefa kabineta španskog ministra spoljnih poslova da je za Španiju politički nemoguće da prizna jednostrano proglašenu nezavisnost Kosova i da je to stav kako vladajuće Socijalističke radničke partije tako i opozicione Narodne partije.
U depšsi se takođe navodi da će Španija pokušati da bude što je moguće konstruktivnija unutar EU, ali da ostaje pri stavu da Rezolucija 1244 ne daje mogućnost za jednostrano proglašenje nezavisnosti Kosova i da se Madrid stoga zalaže ili za novu rezoluciju Saveta bezbednosti UN ili za postizanje rešenja kroz pregovore dve strane.

Ljajić: Podaci iz depeša nisu nikakva velika novost
BANjALUKA - Predsednik Nacionalnog saveta za saradnju s Haškim Tribunalom Rasim Ljajić izjavio je da podaci iz depeša Ambasade SAD, objavljeni na „Vikiliksu”, iz kojih se vidi da je u julu 2006. godine američka vlada izdala Vladi Srbije 11 preporuka za hapšenje Ratka Mladića nisu ništa novo, jer je o tome svojevremeno pisala i domaća štampa.
„To nisu bile preporuke. Sećam se tih sastanaka, to je bilo neko njihovo viđenje cele situacije. Hteli su da daju doprinos unapređenju saradnje u operativnim potragama za Mladićem (...) znam da su i kod mene dolazili i da smo imali redovne sastanke na kojima se razgovaralo o saradnji Srbije sa Haškim tribunalom”, rekao je Ljajić u intervjuu „Glasu Srpske”.
Upitan da li veruje da li će „Vikiliks” objaviti još važnih informacija o Mladiću, Ljajić je rekao da ne vidi tu ništa senzacionalno i spektakularno.
„Ni u ovome što je do sada objavljeno ne vidim ništa novo, čak i za veći deo političke javnosti. Možda za širu javnost ima nekih zanimljivih detalja, ali za samu političku javnost ne vidim velike novine. Radi se, dakle, o ličnim utiscima, radi se o člancima koji su već objavljivani u medijima”, rekao je Ljajić.
Ljajić je potvrdio da je tačno navedeno u depešama koje je objavio „Vikiliks” da je Amerikancima, kao tadašnji koordinator Akcionog plana, rekao da ne treba očekivati bilo kakve javne aktivnosti o tom pitanju, (hapšenju Mladića) zbog predstojećeg referenduma (Crna Gora) i idućih izbora, naglašavajući da će se aktivnosti na sprovođenju Akcionog plana nastaviti u pozadini.
„Rekao sam da je u periodu izborne kampanje teško očekivati da hapšenje Mladića bude primarno političko pitanje. Mi smo i tada imali akcije potrage i nijednog trenutka nije prestala aktivnost koja, svakako, nije u medijskom smislu bila vidljiva, niti je to bio onaj intenzitet aktivnosti kakav je bio pre izborne kampanje”, rekao je Ljajić.
On je kazao da se u izbornoj kampanji zna šta su političke teme i prioriteti, pre svega, političkih stranaka koje su praktično tada sačinjavale vladu. „Ali aktivnost nije prestala, drugim rečima, intenzitet jeste bio manji, ali one nisu nijednog trenutka prestale ni u periodu kampanje. Tu nema ničeg senzacionalnog”.
Ljajić navodi da je do referenduma u Crnoj Gori zaista činjeno sve da se kvalitetno okonča saradnja sa Haškim tribunalom.
„U tom periodu, te 2006. godine, učinjen je najveći napredak, tada su 22 haška optuženika isporučena Haškom tribunalu. I najveći broj optuženih izručen je za vreme Koštuničine vlade. Može to nekome da izgleda kao politička instrumentalizacija, na ovaj ili onaj način, ali to su činjenice”, kazao je on.
U ovom trenutku je najvažnije da Mladić bude lociran i što pre izručen Haškom tribunalu, jer je to interes Srbije, a onda se može „otvoriti cela priča o odgovornosti, propuštenim šansama i prilikama”, zaključio je Ljajić.
    </div>
    <div id="kultura">
„Noć reklamoždera“ u Beogradskoj areni 18. decembra
BEOGRAD – Tradicionalna "Noć reklamoždera" biće održana u subotu, 18. decembra, u Beogradskoj areni, gde će ljubitelji reklama moći da uživaju u šestočasovnom programu i proglašenju "Najpopularnije reklame" u Srbiji za ovu godinu, najavljeno je danas na konferenciji za medije.
Ove godine 30 reklama ušlo je u nominaciju za najpopularniju reklamu u Srbiji za 2010. godinu, a građani će moći da na sajtu nadlanu.com glasaju do 18. decembra u 18 sati, rekao je Aleksandar Đorđević iz "Superstar Worldwide" koja organizuje "SBB Video Zona Noć Reklamoždera".
Ministarstvo odbrane Srbije dobiće posebno priznanje "Korak napred" za reklamu "Budi profesionalac", koja na inovativan način promoviše vojsku i odbranu, rekao je Đorđević.
Tema 11. "Noći Reklamoždera" je "Za moj grad" kojom se promoviše Beograd i njegove kosmoplitske vrednosti, a ove godine po prvi put biće dodeljena nagrada "Naj građanin", nekom ko je učinio značajno delo za grad i time dao primer za društvo, rekla je Gordana Grubješić iz "Superstar Worldwide".
Ona je dodala da svake godine jedna domaća reklama dobije nagradu "World tour" čime stiče mogućnost da uđe u krug najboljih svetskih reklama, a da će kao i svake godine i ove biti dodeljena nagrada "Brend Srbije", koju su prethodnih godina dobijali Novak Đoković, Milorad Čavić i Nađa Higl.
Portparol sajta "nadlanu.com" Ivana Milović rekla je da se glasa po principu jednom dnevno i da se se glasanje odvija bez malverazija.
"Broj pristiglih glasova veći je u odnosu na ranije periode, što pokazuje da iz godine u godinu raste interesovanje za reklame", kazala je ona.
Dosadašnji pobednici "Naj domaće reklame" po ukusu publike su "To Kume" (2005), "Da ne čuje zlo" (2006), "Pije lekove" (2007), "U vezi sa Vama" (2008), a 2009. je prograšlena i reklama decenije "U vezi sa Vama" kompanije Telekom.
Pored velikog broja reklama, publika u "Areni" će moći da uživa u nastupima di-džejeva najpopularnijih svetskoh klubova - Le Baron (Pariz), Bar Tusend (Berlin), Splitz (Tokio), "Pain Au Chocolat Sound SystemsCrew", a ulaznice se mogu nabaviti na blagajnama "Arene" i u tržnom centru "Ušće" po ceni od 1.000 dinara.

Dodeljene nagrade Akademije Ivo Andrić
BEOGRAD – Književnici Predrag Bogdanović Ci i Zoran Krstanović dobitnici su novoustanovljenih nagrada Akademije Ivo Andrić za najbolja poetska i prozna dela, objavljeno u 2010. godini, saopštila je danas Akademija.
Priznanje za najbolje poetsko delo pripalo je Bogdanoviću za knjigu poezije "Trube i pečati", u izdanju Raške škole, dok je Krstanović nagrađen za trotomni roman o Beogradu "Čumino kolo", koji je objavila "Altera".
Odluku o laureatima doneo je žiri u sastavu: pesnikinja Darinka Vučinić (predsednik), pisac i izdavač Slobodan Filimonović, književnik i književni kritičar Milovan Bogavac, osnivač Akademije Ivo Andrić, književnik Radomir Smiljanić i novinar Dragan Bogutović.
Priznanje dobitnicima će biti uručeno 27. januara.

Srđanu Karanoviću nagrada Udruženja filmskih umetnika
BEOGRAD – Reditelj Srđan Karanović ovogodišnji je dobitnik priznanja za filmsko stvaralaštvo koju dodeljuje Udruženje filmskih umetnika Srbije.
Karanoviću je priznanje dodeljeno za režiju filma „Besa”, saopšteno je iz Udruženja filmskih umetnika Srbije.
Nagrade za celokupno stvaralaštvo i doprinos srpskoj kinematografiji dodeljene su doajenima srpskog filma Dušanu Makavejevu i Boru Draškoviću, dok je Aleksandru Backoviću dodeljena diploma za doprinos izdavaštvu u oblasti filmske kulture.
U komisiji za nagrade bili su Božidar Zečević, Miroslav Lekić, Milan Knežević, Dimče Stojanovski i Žarko Dragojević (predsednik), a odluke o dobitnicima donete su jednoglasno.
Nagrađenima će priznanja biti uručena 16. decembra u 13.00 časova na svečanosti u Dvorani Doma Sindikata u Beogradu.

Gvinet Paltrou dobila zvezdu na Stazi slavnih u Holivudu
LOS ANĐELES - Holivudska glumica Gvinet Paltrou dobila je zvezdu na Stazi slavnih na Holivud bulevaru u Los Anđelesu.
Svečanosti održanoj u ponedeljak ispred Muzeja voštanih figura Madam Tiso  prisustvovala je kantri pevačica Fejt Hil, koja je Gvinet Paltrou pomagala u priprema za rolu u filmu „Country Strong”.
U tom ostvarenju, koje u američke bioskope stiže 7. januara, Gvinet Paltrou igra kantri pevačicu koja, posle lečenja od bolesti zavisnosti, nastoji da obnovi karijeru.
Njenog supruga i menadžera igra Tim Makgro koji je takođe prisustvovao postavljanju zvezde Gvinet Paltrou.
Gvinet Paltrou (38), dobitnica Oskara za glavnu ulogu u „Zaljubljenom Šekspiru”, igrala je i u ostvarenjima „Ajron Men”, „Dokaz”, „Silvija”, „Talentovani gospodin Ripli” i „Ema”.

Asanž rok zvezda 2010. godine
RIM - Italijanski izdavač američkog muzičkog časopisa „Roling stoun” (Rolling Stone) izabrao je osnivača „Vikiliksa” Džulijana Asanža za rok zvezdu godine, objavio je taj magazin.
„On je anđeo smrti za sve tajne pokvarenih moćnika. On je čovek koji je pao (sa mreže) na zemlju. Njegova sličnost sa Dejvidom Bouvijem u filmu Nikolasa Roga iz 1976. 'Čovek koji je pao na Zemlju' (The Man Who Fell to Earth) zaista je zaprepašćujuća”, piše ovaj italijanski magazin.
„Asanž je ikona poput Če Gevare na majicama. On je predvodnik kraja diplomatije. On je rok zvezda trećeg milenijuma”, ocenjuje magazin „Rolin stoun Italija”.
Nagrada rokeru informacionih tehnologija, Asanžu, biće i zvanično objavljena u januarskom broju, koji izlazi 29. decembra.
    </div>
    <div id="sport">
Hemofarm pobedio Bešiktaš posle produžetka
BEOGRAD – Košarkaši Hemofarma pobedili su večeras posle produžetka u Vršcu turski Bešiktaš sa 101:100 (20:25, 25:22, 25:24, 19:18, 12:11), u utakmici petog kola Grupe B u Evrokupu i napravili veliki korak ka plasmanu u drugu fazu tog takmičenja.
Hemofarm sada ima tri pobede i dva poraza, a Bešiktaš, koji je odigrao četiri meča, ima samo jednu pobedu.
Pobedu Hemofarmu doneo je Miljan Pavković pogodivši sva četiri slobodna bacanja u završnici produžetka. Turski tim je devet sekundi pre kraja imao poslednji napad, ali je Ismael Cevik promašio.
Pavković je utakmicu završio sa 16 poena, bez promašaja sa penala 7/7. U pobedi su učestvovali i Boris Savović sa 23 poena i sedam skokova, Milan Mačvan sa 22 poena i devet skokova i Mustafa Abdul Hamid sa 12 poena.
Najbolji u turskom timu bio je Majr Četmen sa 43 poena i sedam skokova. On je za dva poena šutirao 12/14, a sa linije za slobodna bacanja 16/18. Mihal Ignerski pružio je dobru partiju sa 19 poena i devet skokova.
Tokom prve četvrtine ekipe su se smenjivale u vođstvu, ali je turski tim u sedmom minutu ipak uspeo da stekne prednost od pet poena 21:16 i tu prednost je sačuvao do kraja deonice.
Vrščani su u 13. minutu uspeli poenima Savovića da povedu sa 29:28, nakon čega su stekli četiri poena prednosti (38:34). Nakon toga Četmen je poenima sa bacanja izjednačio na 38:38, Hemofarm je ponovo uzvratio, ali je Bešiktaš, predvođen Četmenom, na poluvreme otišao sa dva poena prednosti 47:45.
Turski tim je serijom od 5:0 na početku treće četvrtine stekao sedam poena prednosti i vođstvo je čuvao do pred kraj deonice, kada su domaći uglavnom poenima Pavkovića i "trojkom" Abdula Hamida poveli sa 66:61.
Ali, Hemofarm je tada stao i gosti su novom serijom poveli sa 68:66. Ekipe su se nakon toga smenjivale u vođstvu, a Bešiktaš je u poslednju deonicu regularnog dela ušao sa poenom prednosti, posle "trojke" Ignerskog.
Gostujući tim je do polovine četvrte četvrtine bio u vođstvu, a Mačvan je u 36. minutu izjednačio na 80:80, da bi Krstović ubrzo doneo svom timu četiri poena prednosti (86:82).
Četmen je u završnici držao turski tim u igri, a pred kraj je izjednačio na 89:89. Poslednji napad na utakmici imao je Pavković, ali je promašio, pa je utakmica ušla u produžetak.
Bešiktaš je mnogo bolje počeo produžetak, poveo sa pet razlike, ali su Šutalo, Savović i na kraju Mačvan sa linije penala preokrenuli na 97:96. Utakmica je nakon toga ušla u penal završnicu, a ekipe su se smenjivale u vođstvu.
Sa jedne strane pogađao je Četmen, ali je precizan bio i Pavković koji je doneo svom timu pobedu sa četiri uzastopna pogotka sa linije za slobodna bacanja.
U sledećem, poslednjem kolu, Hemofarm će igrati sa poslednjeplasiranim Asvelom, koji večeras igra sa Getingenom.

Barton izbegao kaznu Fudbalskog saveza Engleske
BEOGRAD – Fudbalski savez Engleske (FA) neće kazniti igrača Njukasla Džoija Bartona zbog sukoba sa napadačem Liverpula Fernandom Toresom, preneli su britanski mediji.
Incident se dogodio na nedeljnoj utakmici, kada je Barton grubo gestikulirao prema Toresu, nakon što mu je napadač Liverpula prigovorio zbog grubog starta.
Sudija utakmice Li Mejson nije kaznio igrače zbog incidenta, a FA je juče saopštio da će pregledati snimke i utvrditi da li će kazniti fudbalere.
FA je danas saopštio da neće pokrenuti disciplinski postupak.
"Poslaćemo pismo Bartonu i potsetiti ga na njegove obaveze", navodi se u saopštenju FA.
Njukasl je pobedio Liverpul sa 3:1, a Barton je bio strelac.
Barton je u karijeri imao velikih problema sa ponašanjem. U maju 2008. godine osuđen je na šestomesečnu kaznu zatvora jer je napao dve osobe u restoranu Mekdonalds. On je priznao krivicu, a u zatvoru je proveo 77 dana.
Iste godine, dok je igrao za Mančester siti on je na treningu napao saigrača Osmana Daboa, zbog čega je bio suspendovan i novčano kažnjen.
U novembru ove godine FA je optužio Bartona za nasilničko ponašanje jer je na utakmici sa Blekburnom pesnicom u grudi udario protivničkog igrača Mortena Gamsta Pedersena. On je priznao krivicu i izvinio se, nakon čega je kažnjen suspenzijom od tri utakmice.

Organizacije homoseksualaca traže izvinjenje od Fife
LONDON – Vodeća međunarodna organizacija koja se bori za prava homoseksualaca zatražila je danas od Svetske fudbalske federacije (FIFA) da se zvanično izvini zbog izjave svog predsednika Sepa Blatera o tome da bi homoseksualci trebalo dobro da razmisle o ponašnju na Svetskom prvenstvu 2022. godine u Kataru.
Blater je u ponedeljak rekao da bi homoseksualci tokom turnira u Kataru trebalo "da se uzdrže od seksualnih aktivnosti, pošto je u toj zemlji homoseksualno ponašanje zabranjeno".
Direktor za odnose sa javnošću evropskog ogranka Međunarodnog udruženja lezbijskih, gej, biseksualnih, trans i interseksualnih osoba Juris Lavrikovs rekao je da je Blaterov komentar "vrlo tužan i da je duboko uvredio ljude".
"Mislim da bi trebalo da objave saopštenje sa snažnom porukom, a ne samo da ga 'operu' nekim komentarima. U ovom slučaju prekršena su osnovna ljudska prava", rekao je Lavrikovs.
Balter je u ponedeljak upitan da li vidi moguće kulturološke probleme na Svetskom prvenstvu u Kataru kroz osmeh rekao: "Mislim da bi gej navijači morali da se uzdrže od seksualnih aktivnosti".
"To nije šala, to je pitanje života i smrti. Katar i još 70 drugih zemalja smatraju kriminalcima ljude koji su u homoseksualnim vezama, a u nekim zemljama za to primenjuju smrtnu kaznu", rekao je Lavrikovs.
"Razočaravajuće je da član - predsednik organizacije koja promoviše fudbal i osuđuje svaku vrstu diskriminacije, izjavi tako nešto", dodao je on.
FIFA je 2. decembra Kataru dodelila organizaciju Svetskog prvenstva 2022. godine. U konkurenciji su bili Australija, Japan, Južna Koreja i SAD.

Vuković objavio širi spisak rukometaša za SP u Švedskoj
BEOGRAD – Selektor rukometne reprezentacije Srbije Veselin Vuković saopštio je širi spisak igrača za šampionat sveta, koji se od 13. do 31. januara naredne godine održava u Švedskoj.
Na spisku su:
Golmani: Dimitrije Pejanović, Darko Stanić, Dragan Marjanac i Radivoje Ristanović
Leva krila: Ivan Nikčević i Dobrivoje Marković.
Desna krila: Rajko Prodanović, Dragan Tubić i Miloš Kostadinović
Bekovi: Momir Ilić, Momir Rnić, Nenad Vučković, Petar Đorđić, Žarko Šešum, Miloš Pešić, Danimir Đurković, David Rašić, Mladen Bojinović, Savo Mešter, Nemanja Pribak, Uroš Mitrović, Marko Vujin, Ivan Stanković i Nemanja Zelenović.
Pivotmeni: Rastko Stojković, Alem Toskić i Uroš Vilovski.
Srpski tim će pripreme za Mundijal početi 20. decembra u Ečkoj, nakon čega sledi serija kontrolnih mečeva.
Prva provera će biti 26. decembra u Beogradu protiv Rusije, a potom ekipa odlazi u Tunis gde će od 27. do 30. decembra odigrati meč protiv domaćina. Sledi nastavak priprema koje će u Kovilovu trajati do 12. januara i u okviru kojih će biti odigran poslednji pripremni meč protiv selekcije Austrije.
Najbolji srpski rukometaši će na prvenstvu sveta igrati u grupi sa selekcijama Danske, Hrvatske, Rumunije, Alžira i Australije.

Šampionsko slavlje „crno-belih”
Ustilu najvećih evropskih klubova Partizan je u hotelu„Hajat” prvo održao redovnu godišnju Skupštinu a zatim gala veče za pamćenje. Pošto je predsednik Dragan Đurić održao referat na kome je istaknuto zadovoljstvo zbog postignutih rezultata, kako na domaćoj tako i međunarodnoj sceni, mnogobrojni gosti iz političkog, javnog i kulturnog života Srbije i eminentni gosti iz inostranstva konstatovali su da je Partizan dostigao najveću evropsku dimenziju i stao u red najvećih evropskih klubova.
Sadašnje rukovodstvo je tačno pre godinu dana utvrdilo petogodišnji plan razvoja kluba u kome su jasno postavljeni standardi. Na veliku radost i zadovoljstvo samo posle 12 meseci Partizan je ostvario dva glavna cilja – titulu u domaćem šampionatu i plasman u Ligu šampiona.
 Put do ostvarenja tih rezultata bio je težak i mukotrpan  naglasio je predsednik Dragan Đurić. – Imali smo jasnu viziju kako treba da izgleda naš klub, i dobrim rukovođenjem ostvarili smo zacrtane ciljeve. Slobodno mogu da kažem da ćemo i sledeće godine osvojiti titulu, četvrtu za redom.
Predsednik Đurić je detaljno govorio o važnim pitanjima kojima će se klub rukovoditi u 2011. godini. U gro planu je bila omladinska škola, rečeno je da će klub još više pažnje obratiti Školi fudbala, jer trenutno u prvom timu Partizana igra čak 12 fudbalera. Sa velikim zadovoljstvom konstatovano je da je i finansijska strana bila veoma dobra.
– Mogu slobodno da kažem da je ovo bila jedna od najboljih godina u istoriji Partizana. Naš sponzorski pul je jači nego ikada. Imamo jednog generalnog i jednog tehničkog sponzora i 11 firmi u našem pulu. Sledeće godine od sponzora očekujemo negde oko tri miliona evra – rekao je Đurić.
On je takođe naglasio da je ove godine za rekonstrukciju stadiona izdvojeno oko 600.000 evra. Da su za uspeh zaslužni igrači i stručni štab na čelu sa trenerom Aleksandrom Stanojevićem, ali i navijači koji su posebno na evropskim mečevima stvorili izvanredan ambijent.
– Godina za nama je godina ponosa  rekao je Dragan Đurić. – Zbog toga imamo obavezu da u sledećoj godini budemo još uspešniji i siguran sam da ćemo u tome uspeti.
Fudbalsko gala veče održano je u visokom stilu jer su gosti Partizana bili predstavnici madridskog Reala, lisabonskog Sportinga, potpredsednik Vlade Srbije i ministar unutrašnjih poslova Ivica Dačić, predsednik Republike Srpske Milorad Dodik, nekadašnji trener Partizana Nemac Lotar Mateus, koji se ponovo našao u društvu bivše supruge Marijane, reditelj Emir Kusturica, predsednik FS Srbije Tomislav Karadžić, generalni sekretar Zoran Laković i mnoge druge poznate ličnosti kako iz sportskog, kulturnog, tako i političkog života Srbije.
    </div>
    <div id="kolumna">
Odu na studije, pa se ne vrate
Istočna Srbija se sa depopulacijom suočava već decenijama. I Boljevac, koji spada, po površini, među najveće opštine u Srbiji, sa 824 kvadratna kilometra, takva je opština: ovde živi petnaest–šesnaest hiljada stanovnika, ili oko 17 stanovnika po kvadratnom kilometru. S jedne strane, to je zbog tradicije, jer mnoge porodice imaju po jedno dete. S druge strane, mladi iz Boljevca odlaze u inostranstvo, i to već pedeset godina. Taj trend je i dalje prisutan. Ali odlaze i u veće centre u Srbiji, a pre svega u Beograd. Dakle, nije više cilj preći preko Čestobrodice i domoći se Paraćina i Morave nego sada je to pre svega Beograd. Imamo primere da mladi ljudi koji su studirali u Nišu posle studija odlaze u Beograd, pa i Novi Sad.
Ovaj prostor je oduvek bio agrarni, ali imali smo i nešto industrije. Tu je i rudnik Bogovina koji i sada upošljava oko 300 ljudi. Bivša fabrika IMT-a, poljomehanizacija i sad upošljava oko 300 radnika. Imali smo nekad i moćnu drvnu industriju, ali sada je ona uglavnom zastupljena sa fabrikom peleta g. Drakulića, koja jeste moderna i skupa ali koja upošljava samo 30 radnika. Imamo i Fabriku ukrasnog kamena koja sada preživljava sa dvadesetak uposlenih.
I u poljoprivredi se radi drukčije, sad se njome bave oni koji u nju mnogo ulažu, a ne oni koji je smatraju svojom dopunskom delatnošću. Sa željom da poljoprivreda bude i profitno organizovana, opština Boljevac je realizacijom projekta organske proizvodnje „Prvi korak do poljoprivrede koja poštuje prirodu”, projekta koji je finansiran iz fondova EU, izradila Strategiju razvoja poljoprivrede opštine Boljevac za period 2010–2015. godine.
Boljevac je formirao i Fond za razvoj poljoprivrede, gde se očekuje da sredstvima koja su predviđena budžetom opštine za 2011, uz pomoć ministarstva poljoprivrede i banaka, konkretnije i sa više rezultata ulaže u ovu privrednu granu. Poljoprivreda na selu i sada ostaje jedan od osnovnih izvora egzistencije, ali tu je i drvo, jer ovde skoro svako domaćinstvo raspolaže svojom šumskom površinom. Imamo i nekoliko pogona za preradu drveta: pored fabrike peleta, kompletno izvozno orijentisane, to je i fabrika industrijskog uglja (firma BTR), po holandskoj tehnologiji. Ona proizvodi industrijski ugalj jako obogaćen ugljenikom, i to se izvozi. Fabrika je tek u povoju, zapošljava dvadesetak radnika.
Pored toga, domaćinstva prodaju drvnu masu. U Boljevcu je i sedište ,,Timočkih šuma”, kao jednog od gazdinstava ,,Srbijašuma”. Od proizvodnih pogona imamo i fabriku tekstila koja upošljava četrdesetak žena.
Međutim, što se mladih tiče, oni su slabo zainteresovani za ostanak ovde. Pa i kad im se ponudi radno mesto, plate su ovde male, i u privatnim firmama i u opštinskim službama. Diplomirani ekonomista ili pravnik ovde radi za 30.000 dinara. Inženjeri, arhitekte, sve je to slabo plaćeno pa oni odlaze u veće sredine.
Mi pokušavamo, da bismo opštinu učinili perspektivnijom, da brže gradimo infrastrukturu. U toku je rekonstrukcija magistralnog puta od Paraćina prema bugarskoj granici, kao i skoro svih lokalnih puteva. Imamo 22 seoske mesne zajednice, koje su i po dvadeset kilometara udaljene od sedišta opštine.
Radimo na sistemu za prečišćavanje otpadnih voda, gradimo sportsko rekreativni centar, obnavljamo domove kulture, crkve, fudbalska igrališta. Sve je to važno, ali nije dovoljno da bismo zaustavili mlade da ovde ostanu. Boljevac ima industrijsku zonu, doveli smo pomenutog prvog investitora (industrijski ugalj), druga investicija koja treba da krene je termoelektrana na biomasu. Fabrika privrednog eksploziva iz Bariča takođe bi ovde trebalo da bude izmeštena. U toj fabrici će biti četrdesetak novih radnih mesta, a RTB Bor je veliki potrošač tog eksploziva.
Investitore ovde interesuje drvna masa, zanimljiva im je i jeftina radna snaga, jer plate su od 20.000 do 25.000 dinara.
Imamo košarkaški klub koji igra prvu srpsku ligu, imamo rukometni tim koji je takođe u srpskoj ligi. To su studenti koje finansiramo i preko sporta želimo da vežemo za ovaj kraj.
Problem su devojke. One kada studiraju uglavnom nađu neku vezu i male su šanse da se vrate. Mada ima i primera da devojke dovedu svoje momke ovde pa im traže posao.
Ali najčešće, kad odavde odu na studije mladi valjda vide kako se živi u Beogradu, Nišu, Novom Sadu... Kad dođu u Boljevac oni registruju da i ovde ima promena, ali još nemamo ozbiljne mehanizme da ih zainteresujemo, ni radnim mestom, ni visinom zarada.
Za nas je važno i da se razvijaju okolni veći gradovi, važan je regionalni razvoj, jer to je šansa i za Boljevac koji ima na tržištu rada oko 900 nezaposlenih, mada je polovina od tog broja tehnološki višak i pred penzijom.
*Predsednik opštine Boljevac
    </div>
    <div id="magazin">
Ako poružniš, idi na sud
U blic anketi sprovedenoj u neposrednom okruženju mnoge dame priznale su da su barem jednom posle posete salonu za ulepšavanje doživele neprijatnost. Na primer, posle pedikira dobile su infekciju. Ili su bile loše ošišane.
– Da bih predupredila opasnost inficiranja, morala sam da se svađam sa osobljem jer se umesto reklamiranog jednokratnog voska topla depilacija nogu radi voskom koji je već korišćen – kaže jedna Beograđanka.
Sve inspekcije koje smo pozvali sa pitanjem kome je trebalo da se obrati sugrađanka koja tvrdi da je dobila opekotine po licu posle tretmana radiotalasnim liftingom odgovorili su da je jedini put – sudski postupak.
Dr Radosav Mitrović, šef odseka za sanitarni nadzor u Beogradu, kaže da oni obilaze salone ali je tačno određeno šta je njihova ingerencija. Proveravaju da li se ima rešenje o upisu u registar Agencije za privredne registre, opšte i posebne uslove, samu higijenu prostora, uređaja, opreme. Nadziru zaposlene u smislu lične higijene i obaveze redovnih zdravstvenih pregleda. Kontrolišu sapune, šampone, kreme, lakove za nokte ali samo sa aspekta zdravstvene ispravnosti. Međutim, tehnička kontrola uređaja, aparata nije u njihovoj nadležnosti.
Doktor Mitrović napominje da građani mogu da se obrate dežurnom sanitarnom inspektoru i u zavisnosti od vrste problema inspektori izlaze na teren ili upućuju stranke na druge službe.
U Zdravstvenoj inspekciji rečeno je da ukoliko je došlo do povrede u kozmetičkom salonu izlaze na teren samo ako je tretman radio neprijavljeni lekar?? Ko je nadležan za aparate? „Pa ne znamo, možda inspekcija rada” – odgovorio je ljubazni ženski glas.
Inspektori rada usmereni su na zaposlene i reaguju samo ako se neko ogluši o Zakon o radu. A ako je klijent doveden u zabludu, ili se nešto reklamira a dobije se nešto drugo, onda je to pitanje za tržišnu. Kako je pojasnio dežurni inspektor Republičke tržišne inspekcije, koji nije želeo da se predstavi, njihova oblast je promet robe i usluge:
– U dugogodišnjoj praksi lično nisam imao prijavu za oštećene u salonu. Valjda se dogovore na licu mesta. Znate, teško bi bilo i odrediti garanciju za šišanje ili neki tretman kod kozmetičara.
----------------------------------------------
Uređaji iz inostranstva 
„Mi smo u vakuumu. Nas kontrolišu svi ali i niko. Prema šifrarniku Agencije za privredne registre u istoj grupi su frizeri i saloni u kojima se radi sa najsavremenijim aparatima”, kažu sami kozmetičari.
Uređaji se nabavljaju u inostranstvu. Edukaciju za rad obezbeđuju proizvođači. Njihovi stručnjaci dolaze u Srbiju ili, što je češći slučaj, naši kozmetičari odlaze na seminare u inostranstvo. Sertifikate o ispravnosti, takođe, potpisuju predstavnici proizvođača. Neretko za ovaj deo Evrope ne dolaze iz matične zemlje već iz drugih zemalja. Na primer, ako je nemački uređaj, servisiraju ga predstavnici Španije ili Hrvatske.
----------------------------------------------
Faktor tajne 
Statistika o povredama nastalim u kozmetičkim salonima ne postoji. Malobrojne su dame, naime, koje će na sva zvona priznati da su zatezale bore ili se podvrgle drugom tretmanu pa je došlo do nekog problema.
U Gradskom zavodu za kožne i venerične bolesti, kako kaže specijalista dermatovenerologije Dubravka Đerić, u decenijskoj praksi nije imala slučaj da dođe pacijent koji je zadobio povrede u nekom salonu.
– Mi smo zdravstvena ustanova i sa salonima nemamo nikakvih dodirnih tačaka. Kod nas se rade procedure koje su medicinski indikovane: akne, problemi seboreje, dermatitisi, pigmentacije...
Dermatološke, druge, procedure takođe sprovodimo ali se one računaju u vanstandardne. Koliko znam, obavljaju se u privatnim dermatološkim ordinacijama a ne u kozmetičkim salonima – kaže doktorka, koja priznaje da ih lično ne posećuje.
Andrijana Cvetićanin

Ličnost godine sa policijskom pratnjom
„Ovo je za mene bila najteža godina u dosadašnjem radu. Godinu dana živim sa policijskim obezbeđenjem. U takvoj situaciji podrška mi puno znači”, kaže novinarka i urednica B92 Brankica Stanković koja je juče po izboru OEBS-a proglašena za ličnost godine.
Priznanje OEBS-a Brankici Stanković, prvom licu emisije „Insajder”, dolazi zbog serijala koji su se posle emitovanja prepričavali kao najgledaniji rijaliti šou, ali koji su autorki doneli pretnje smrću sa Fejsbuka, kao i pretnje navijačkih grupa sa stadiona i konačno 24-časovno policijsko obezbeđenje.
–Nagrada OEBS-a  jeste veliko priznanje jerje jedna takva međunarodna organizacija prepoznala da se moja emisija bavila temama koje su od izuzetnog značaja za javnost Srbije.
Koliko Vam znači njihova podrška?
To je potvrda i priznanje da vredi biti dosledan i boriti se za principe i vrednosti demokratskog društva. Nema mesta kompromisu kada je u pitanju raskrinkavanje teškog kriminala koji je razorio naše društvo i postao norma ponašanja, pre svega u ekonomiji i sportu.
Kako izgleda Vaš život pod policijskom zaštitom? Kako idete na posao, istražujete, odlazite u kafić sa prijateljima?
Imam slobodu samo u svom stanu.Gde god da idem oni su sa mnom.Ako uzmemo u obzir da imam 35 godina i da smatram da sam svoj posao radila na najpošteniji mogući način, strašno mi je i opterećujuće što moram da živim sa obezbeđenjem. Nije moguće da u takvoj situaciji radim svoj posao onako kako sam radila do sada. Kako mogu sa obezbeđenjem da idem da se vidim sa nekim svojim „izvorom“ na kafi? Da snimam intervjue? To je jedini razlog zašto sam se privremeno povukla i sada radim tako što pomažem kolegama koji su se priključili emisiji „Insajder”. Nisam više autor nego urednik te emisije.
Kakav utisak na Vas ostavljaju komentari čitalaca i gledalaca tipa: Zašto ona to uopšte radi?
U Srbiji, naravno, uvek postoji teorija zavere za sve pa tako i za emisiju „Insajder”. Šta god da smo radili postavljalo se pitanje zašto se bavimo baš tom temom, zašto baš sada, ko stoji iza njih. Mene je sve to strašno nerviralo, ali takve konstrukcije nisu dolazile od šire javnosti već od interesnih grupa kojima je emisija smetala. Kome može da smeta ako je u „Insajderu”, na primer, otkriveno da su građani maltene zavijeni u crno i da je zemlja praktično uništena zarad ličnog bogatstva nekoliko pojedinaca? Pa takva emisija sasvim sigurno ne smeta građanima već upravo pojedincima koji onda uz pomoć svojih „plaćenih” novinara kreću u kampanju koja se uvek završava pitanjem „ko stoji iza Insajdera”. Više se oko takvih „podmetanja” i ne nerviram jer je svima sve postalo jasno.
Šta mislite o odluci Ustavnog suda da on nije nadležan da zabranjuje navijačke grupe?
Država je tako ponovo poslala poruku da, bez obzira na sve incidente, nema nikakvu nameru da se na više frontova obračuna sa nasilnicima. Zabrana kao zabrana ne bi ništa epohalno donela, ali bi to bila jasna poruka države da nikakvo nasilje neće biti tolerisano. Mislim da se mnoge nadležne institucije jednostavno igraju sa svima nama jer nema ko da ih kontroliše, svi su uvezani i baš ih briga za interes javnosti.
Da li je Tužilaštvo uradilo dobar posao u prikupljanju dokaza protiv navijača?
Ne znam, moguće da nije, ali to samo potvrđuje ono što sam već rekla.
Rekli ste da se ne plašite jer postoje državni organi koji bi trebalo da brinu o našoj sigurnosti? Verujete im? 
To ne znači da verujem, to znači da su oni odgovorni. Rekla sam, preciznije, da za sve što se eventualno bude dogodilo ne samo meni već bilo kom novinaru u Srbiji odgovornost će snositi isključivo nadležne institucije koje nisu htele ili nisu smele da se obračunaju sa onima koji prete.
Šta sada istražujete?
Tim „Insajdera” je proširen. Radimo dva velika serijala koja će biti emitovana od januara. Jedanj e velika pljačka Kolubare, a drugi finansiranje političkih partija.
J. Stevanović
    </div>
    <div id="kolumna">
Prekinimo ćutanje
Seksualna eksploatacija i zlostavljanje dece je najteži oblik nasilja nad decom, ostavlja teške i dugotrajne posledice, a zvanični podaci o razmerama tog nasilja su oskudni. Procene stručnjaka kažu da je jedno od petoro dece u Evropi žrtva seksualnog zlostavljanja ili eksploatacije a da se prijavi samo deset odsto slučajeva. Zašto? Zato što su počinioci, po pravilu, osobe od poverenja ili autoriteta deci, a deca osećaju sramotu, strah, pa i krivicu. U mnogim društvima današnjice, pa i u Srbiji, taj oblik nasilja je i dalje tabu tema.
Upravo tako, „jedno od 5”, moto je kampanje koju je poslednjeg dana novembra ove godine lansirao Savet Evrope sa ciljem da je prihvate sve zemlje članice i da, one koje to nisu, što pre potpišu i ratifikuju Konvenciju SE o zaštiti dece od seksualne eksploatacije i zlostavljanja (2007), poznatu i kao Lansarot konvencija (po mestu u kojem je doneta). Ova kampanja će trajati najmanje tri godine.
Konvencija je nedavno stupila na snagu, a dobra vest je da je Srbija među prvima ratifikovala ovaj dokument, što znači da je u obavezi i da je dosledno primenjuje.
Nekoliko je pitanja na kojima će državni organi Srbije morati da se angažuju u narednom periodu u vezi sa konvencijom. Prvo je zastarelost krivičnih dela u ovoj oblasti učinjenih na štetu deteta. Cilj je da se stvore uslovi da delo ne postane zastarelo pre nego što žrtva očvrsne i postane spremna da počinioca prijavi. Drugo, nužno je obezbediti da profesionalci koji rade sa decom nisu nikad bili osuđeni za dela seksualnog iskorišćavanja i zlostavljanja dece, što povlači za sobom uspostavljanje evidencije počinilaca ovih krivičnih dela (Slovenija već ima uređeno to pitanje u KZ, a i Hrvatska radi na tome). Treće, treba obezbediti kratkoročnu i dugoročnu pomoć i podršku deci žrtvama seksualnog iskorišćavanja ili nasilja radi ubrzanja njihovog fizičkog i psihičkog oporavka i resocijalizacije.
Uslov uspešnosti u borbi protiv ovih oblika nasilja nad decom je informisanje i edukacija dece o rizicima seksualnog iskorišćavanja, o načinima prepoznavanja kroz ceo obrazovni sistem, počev od vrtića. Ključna je i uloga roditelja u ranoj fazi odrastanja, kada oni treba da deluju preventivno. Veoma je važno (što i Lansarot konvencija prepoznaje) učešće dece u razvoju i sprovođenju državne politike, programa i drugih inicijativa, kako bi borba protiv seksualnog iskorišćavanja dece bila uspešnija.
Kampanja Incest trauma centra „Prekinimo ćutanje” dobar je uvod u nacionalnu kampanju koju bi Srbija trebalo da otvori, imajući u vidu da je članica SE i članica Lansarot konvencije. Zaštitnik građana će zasigurno pratiti kako državni organi sprovode ovu konvenciju i novolansiranu kampanju SE i dati svoj doprinos tome.
Da bi bila delotvorna kampanja bi trebalo da pođe od sledećih premisa: nasilnik je jedini odgovoran za učinjeno nasilje, odgovornost deteta žrtve ne postoji. Na institucijama je da nasilje zaustave, sankcionišu nasilnika, a žrtvi obezbede svaku vrstu podrške. Žrtva treba da progovori i prekine ćutanje.
zamenica zaštitnika građana za prava deteta

Hrvatski „rat” oko sećanja
Pod naslovom Rat oko sećanja (Krieg um die Erinnerung) pojavila se pre nekoliko meseci u Frankfurtu dokumentovana knjiga bečkog politikologa Ljiljane Radonić u kojoj su prikazane medijske debate u Hrvatskoj oko Jasenovca i Blajburga. Reč je o odnosu prema onim tačkama iz prošlosti koje u javnosti Hrvatske zauzimaju centralno mesto od kraja osamdesetih godina prošlog veka do danas i u kojima se ogleda odnos Hrvata prema NDH, Jugoslaviji i socijalizmu. Između 1990. i 2008. ovaj odnos se menjao. Autorka je brižljivo proučila više stotina novinskih članaka u Hrvatskoj između 1985. i 2008. Krajem osamdesetih Jasenovac je bio označen kao logor smrti, a Blajburg se nije pominjao. Za vreme Tuđmanove vlasti delegitimisan je antifašizam, srušeni su mnogi antifašistički spomenici, izjednačeni su Jasenovac i Blajburg. Početkom devedesetih formirana je crveno-crna koalicija (partizana i ustaša), pa je podela na fašiste i antifašiste gotovo nestala. Sećanje na Jasenovac povezivalo se sa osudom srpskog fašizma, a namera je bila da se u Jasenovcu sahrane i Hrvati poginuli u domovinskom ratu. Razmotrena je debata oko „miksanja kostiju” i jasno raspoznat revizionizam i antisemitizam F. Tuđmana. Dok je zagrebački „Vjesnik” izražavao tuđmanovska gledanja, riječki „Novi list” je ustrajavao na oceni Jasenovca kao logora smrti i negirao da Hrvatskoj treba pomirenje između fašista i antifašista. Dok je „Vjesnik” pisao o Blajburgu kao „hrvatskom holokaustu”, „nacionalnoj Golgoti” i „križnom putu”, preterivao sa brojem žrtava i eksternalizovao dželate kao jugopartizane i srbo-komuniste, u „Novom listu” se pravila razlika između nedužnih žrtava i pobijenih ustaša, ali su i ovde Srbi markirani kao novi fašisti. Dobro je uočeno da je slavljenje antifašizma u suprotnosti sa viktimizacijom (proglašavanjem žrtvom) Blajburga.
Posle 2003. pod pritiskom Brisela menja se hrvatska politika sećanja. I u „Vjesniku” je Blajburg-diskurs postao šareniji. Otvorena je debata o tome da li je Blajburg delo Srba i jugokomunista („Vjesnik”) ili i Hrvata („Novi list”). Vidljivo je različito etniziranje zločina. Nacionalisti i dalje ponavljaju da je Blajburg bio uperen samo protiv Hrvata, dok je Jasenovac bio zbirno stratište. Kapitulacija NDH pretvara se preko Blajburga u tragediju. Druga strana, pak, tvrdi da niko od ubijenih u Jasenovcu nije kriv za blajburške žrtve, dok je na Blajburgu bilo mnogih koji su odgovorni za ubijanja u Jasenovcu i da je komandant kolone koja je razbijena na Blajburgu bio Maks Luburić, prvi komandant Jasenovca. U riječkom listu dodaju da ne treba kriti da su u likvidacijama na Blajburgu učestvovali A. Hebrang, F. Tuđman, i J. Bobetko. Autorka uverljivo, jasno i odmereno pokazuje mnoge meandre hrvatske debate oko antifašizma, čišćenje antifašizma od komunista, relativizaciju NDH, ali i otpore ovim pokušajima.
Pa ipak, ne može se izbeći pitanje da li je prikazana napetost hrvatskog sećanja između Jasenovca i Blajburga strukturne prirode? Nije, bezopasna je po sistem? O strukturnoj napetosti moglo bi se govoriti da je u pitanju rat sećanja oko prirode Domovinskog rata: oslobođenje ili secesija. Toga nema. Slepa mrlja hrvatske kulture sećanja jeste upravo odnos prema domovinskom ratu. Nije reč samo o tome da li je u „Oluji” bilo genocida, kako je upozorio Srđan Vrcan, nego da li je smisao domovinskog rata oslobođenje ili secesija? U Hrvatskoj ova dilema nije nikada ni otvorena. Štaviše, nije reč o običnom oslobođenju, nego o nultom času hrvatske povijesti. Domovinski rat je do te mere integrisao Hrvate da ih „rat sećanja” oko Jasenovca i Blajburga ne može ozbiljnije podeliti. Šteta je što je u ovoj važnoj knjizi ovaj oslobodilački kontekst potcenjen. Jer da mu je pridat veći značaj, logično bi se postavilo pitanje da li je u Hrvatskoj odista na delu rat sećanja ili je reč o manje važnom, doduše žučnom, razilaženju oponenata koji se inače postulativno slažu oko novog mita o konačnom oslobođenju od jugoslovenske tamnice i od srbo-komunizma? Zato napetost između Jasenovca i Blajburga ne treba proglašavati ratom. O ratu bi se možda moglo govoriti ukoliko bi se Hrvati podelili oko smisla „Bljeska” i „Oluje” iz 1995. Pošto oko ovih stvari nema razgovora u Hrvatskoj, nema ni rata sećanja. Osim toga, normalizacija secesije i zabrana jugoslovenstva u Ustavu Hrvatske u startu su kastrirali debatu oko Jasenovca i Blajburga. Pošto je reč samo o oštrim debatama između antijugoslovenskih i antisocijalističkih istomišljenika, naslov ove knjige komotno je mogao biti stavljen u navodnike. Ali to ne znači da ona nije važan prilog objašnjenju savremene hrvatske kulture sećanja i uloge naoružane prošlosti u nestanku Jugoslavije.
profesor na Filozofskom fakultetu u Beogradu
    </div>
<div id="sport">
Ponos naše „kraljice sportova”
Kraj atletske sezone nije mogao lepše ni da se zamisli. Na Evropskom prvenstvu u krosu u portugalskom mestu Albufeira, u konkuerenciji 470 trkača iz 34 zemlje u šest kategorija, oba naša takmičara su se popela na pobedničko postolje, srebrne medalje u juniorskoj konkurenciji zasijale su na grudima Nemanje Cerovca i Amele Terzić. Nema sumnje da je naša „kraljica” bogatija za dva bisera, vanserijska talenta od kojih se u budućnosti mogu očekivati vrhunski rezultati. Naravno, pod uslovom da iza ovo dvoje mladih ljudi stanu država, matični savez i lokalne samouprave, jer nije teško staviti na papir koliko „košta” seniorska medalja, evropski ili svetski rekord.
Na koktelu koji je u njihovu čast priredio Atletski savez Srbije Cerovac i Terzićeva su naglasili da je ovo samo jedna od stanica na putu do cilja.
– Posle puno prepreka, bolesti i povreda, uspeli smo da odemo na kros. Želja da pružim maksimum bila je prisutna sve vreme, a nisam se borila samo za sebe već i da se ime Srbije čuje u što lepšem izdanju. Bilo je teško, ali uspeli smo – rekla je Novopazarka Amela Terzić.
I Nemanja Cerovaca je tokom sezone imao dosta pehova, posle povrede tetive trebalo mu je četiri meseca da se vrati na stazu, ali, kaže, sav trud se isplatio.
– Hvala na srdačnom dočeku. Samo trener i ja znamo kroz kakve smo muke prolazili, ali uspeo sam na kraju sezone da se vratim i medaljom zaokružim juniorski ciklus.
Predsednik ASS Veselin Jevrosimović istakao je značaj dva srebra za atletski sport, uz konstataciju da smo dobili dva velika atletičara kojima ćemo tek da se ponosimo.
– I ovo je još jedan pokazatelj da se do vrednog rezultata dolazi dobrim programom i finansijskom podrškom. Čestitam atletičarima i njihovim trenerima, verujem da je ovo veliki motiv za nove medalje.
Rifat Zilkić i Dragiša Kuzmanović očekivali su od svojih pulena da budu u vrhu, ali ko je mogao da obeća medalju u tako jakoj konkurenciji.
– U Portugaliji su trčali najbolji Evropljani od 800 do 10.000 metara. Otišli smo bez pompe, ali skriveno očekivali dobar plasman. Trenirali smo u sličnim uslovima i napravili dobru taktiku. Uz malo sreće moglo jer i da nam se pozlati, ali i ovo je fantastičan uspeh – rekao je Zilkić, trener Amele Terzić koja će još dve sezone biti juniorka.
M. S.

„Salataru” je osvojila opozicija
Nekoliko dana posle istorijske pobede u finalu Dejvisovog kupa saznali smo da je čuvenu „salataru” osvojila opozicija. Ona sad ne da vlasti da se kiti njenim perjem, a spočitava joj štošta.
Na pragu izbora za predsednika i rukovodeća tela Teniskog saveza Srbije glas su digli najbolji igrači koje imamo. Novak Đoković, Janko Tipsarević, Viktor Troicki i Nenad Zimonjić, junaci jednog od najvećih trijumfa u našem sportu, i selektor Bogdan Obradović, dakle cela reprezentacija, traže smene u teniskoj organizaciji odozgo nadole, posredno stajući na stranu istomišljenika čiji front predvodi Srđan Đoković.
Njihovo pismo javnosti upućeno je s istog mesta odakle je stiglo i još jedno saopštenje oca našeg najboljeg asa. Tehnički gledano, možda i nije bilo drugog načina. Suštinski – doboši tenisera i selektorov bubanj nezadovoljstva baždareni su na frekvenciju s koje se u predvečerje izbora ukazuje na nesposobnost aktuelnog rukovodstva i zahtevaju se korenite promene da budućnost „belog sporta” kod nas ne bi bila crna.
Reprezentativcima i Obradoviću i ranije nije bilo sve potaman. Njihovi stavovi da savez ne radi dobro tresli su goru. Sada deluje da je zarad mira u kući bunt taložen pod tepihom, a uoči predstojećih izbora, koje opoziciona strana vidi kao zoru ili potop, njihov glas treba da bude lavina s teniskog Mont Everesta.  
Našim teniserima niko ne može da ospori pravo na kritičko mišljenje. Nije to novina ni u sportu kod nas ni u svetu. Njihovo pismo, međutim, deluje kao izborni pamflet koji je pečatiran i trijumfalizmom. Treba li im to? Šta ako Slobodan Živojinović, s kojim su pred našim očima delili radost i posle pobede u finalu, ponovo bude izabran za predsednika? Znači li to da će u odbranu trofeja u Dejvisovom kupu protiv Indije početkom marta u Novom Sadu da krene potpuno izmenjena reprezentacija? Tako bar izgleda, jer nije to politika pa da se ogorčeni protivnici grle i ljube posle izbora ako im je koalicija jedini izlaz. I da Živojinović ostane na čelu, on zna, kao što je i do sada znao, da bolje tenisere nemamo, ali šta će onda da kažu četvorica veličanstvenih potpisnika pisma javnosti koji smatraju da su poslednji atom snage za podvig dali pod krovom nesposobnog saveza kome treba reći da mu sveća dogoreva.
Liči njihov odijum i na neku naplatu starih dugova. Kroz to famozno pismo se prelama njihova gorčina i ozlojeđenost njihovih porodica što im savez nije nikako pomogao dok su stasavali u vrhunske tenisere. Kad vode brigu za nova pokolenja koja su takođe prepuštena sebi, kad pominju Nacionalni teniski centar za koji ni koc nije poboden, kad ukazuju da još nema stabilnog finansiranja i planskog i metodološkog rada, oni vide svoje početke, ali tako, u ovim danima mrtve sezone, ostavljaju rekete i izlaze na drugi teren. Njihove zasluge za naš sport su neoborive, ali možda njihovo jednodušno gledište na stvari izvan igre poklonici tenisa neće da prihvate oduševljeno. U svetlu dana koji ih peku naši junaci čak neukusno svojataju „salataru” samo da trijumf ne bi podelili s rukovodiocima. Baca to neku senku na njihovo sportsko viteštvo koje je primer za ugled.
Onomad smo objavili intervju s proslavljenim Nikolom Pilićem koji uzdignuta čela odlazi i s mesta savetnika u našoj reprezentaciji. On kaže da je za podvig u Dejvisovom kupu izuzetno važno da se igračima obezbedi sve pod konac, da bi oni samo uzeli reket u ruke, što im je i posao. To je valjda bila obaveza saveza, što znači da je izvršena besprekorno. Čak su njegovi rukovodioci očigledno legli na rudu kada su ispunili želje Đokovića da selektor bude Obradović, da Slovak Marjan Vajda, dugogodišnji trener našeg najboljeg tenisera, bude uz njega i u reprezentaciji, kao i njegov kondicioni trener, da njegov srednji brat bude sparing-partner... Pilića bi, pak, poželeo svaki tim. Valjda je procenjeno da je tako najbolje za učinak našeg asa. Valjda nije bila ucena. Za trijumf u Dejvisovom kupu sleduje novčana nagrada koju dodeljuje Međunarodna teniska federacija. Od oko 1.000.000 dolara igračima će da pripadne 70 odsto, a teniskoj organizaciji resto.
Igrači, dakle, dok su naši reprezentativci samo treba da drže reket i budu i dalje naši ljubimci. Ima ko će da smenjuje Živojinovića.
G. Anđelić

Partizanova prekretnica sa Prokomom
Partizan MTS je u nedelju u Zadru dosegao svoju najnižu tačku u rezultatima i igrama ove sezone i iste večeri je prilikom kamenovanja autobusa sa „crno-belima” lakše povređen Vlada Jovanović, ali u prvom potonjem susretu sa novinarima, pred današnju prelomnu utakmicu Evrolige sa poljskim Prokomom u „Pioniru” (20.45 č, RTS), na licu trenera srpskog šampiona bilo je možda i najviše osmeha otkako je preuzeo kormilo.
Pričajući o epilogu svog prvog gostovanja u Hrvatskoj u svojstvu šefa struke „crno-belih”, 37 – godišnji Jovanović je i demantovao vozačevu priču, da je izustio „Ubi me”...
- Nije bilo jauka, vozač je izgleda više plakao za autobus. Kamen je razbio prozor i to je sve. Slobodno napišite da je ožiljak od brijanja – bile su reči trenera, kojem je na obrazu bila mala rana.
Nikad opuštenije Jovanović je delovao i odgovarajući na pitanje o njegovom statusu, koji je deo košarkaške javnosti počeo da dovodi u pitanje ovih dana:
- Znao sam kakav posao preuzimam. Posle sezone kakva je bila Partizanova prošla, ne znam kome bi bilo lako. Pritisak mene nije napuštao nijednog trenutka od početka sezone. I pre 2000. godine, a pogotovu 2010. ovo je posao za hrabre ljude. Partizan je uvek u centru pažnje, ljudi detaljno vode računa – izjavio je Jovanović.
Partizan danas ima imperativ pobede u borbi za plasman u drugi krug Evrolige.
- Prokomu utakmica rezultatski, praktično, ništa ne znači, ali zato će biti rasterećen. Želi i da nam se revanšira za poraz u prvom susretu. Mi imamo seriju loših rezultata, i utakmica će iz tih razloga biti teška – rekao je trener Partizana.
Na temu loše igre, dao je sledeći komentar:
– U NLB ligi smo problema imali i pre, a u Evroligi smo ranije primali malo koševa, odbrana nam je donosila pobede. U tom segmentu smo pali, nadam se da ćemo ubuduće u tome biti bolji. Nisam čovek koji traži alibije, ali ekipa se menjala, zato moramo da trpimo. Prvi „plejmejker” je došao pre deset dana, nije on kriv, vreme će pokazati da li smo u pravom trenutku obavili zamenu na toj poziciji.
Partizan nema bitnijih teškoća sa povredama, a kapiten Petar Božić je poručio:
- Pritisak zbog velikog značaja utakmice je nešto što se podrazumeva. Do sada smo se dobro nosili sa tim, i nadam se da će tako biti i ovog puta. Verujem da će naša borbenost, i atmosfera, biti na nivou važnosti meča.
Buka u „Pioniru” prvi put će biti merena, od stručnjaka iz Laboratorije za akustiku Elektrotehničkog fakulteta u Beogradu. U Prokomu, koji predvodi nekadašnji Partizanov centar Ratko Varda, najbolji akter prethodne runde Evrolige, kažu da su spremni za ambijent:
– Pripremili smo se psihološki za ono što nas čeka u dvorani. Želimo da pokušamo da dođemo do dve pobede u poslednja dva kola, koje bi nam možda bile dovoljne za plasman u Top 16 – izjavio je Tomas Pačesas, Litvanac na čelu gostiju.
G. K.
------------------------------------------
Kaha laboral u Litvaniji
Parovi devetog kola Evrolige:
A grupa
Žalgiris – Kaha laboral      18.45 č
Partizan MTS – Prokom       20.45 č
Makabi – Himki sutra
Tabela
Makabi                 8        7        1        636:552        15
Žalgiris             8        5        3        584:577        13
Partizan              8        4        4        526:571        12
Kaha laboral       8        3        5        627.624       11
Himki                    8        3        5        595:584        11
Prokom                 8        2        6        558:618        10
B grupa
Lotomatika – Unikaha 20.45 č
Brose basket – Real      21 č
Šarlroa – Olimpijakos        67:80
C grupa
Šole – Cibona    20.30 č
Lijetuvos ritas – Barselona sutra
Sijena – Fenerbahče     sutra
D grupa
Efes – Panatinaikos    19.15 č
Olimpija – CSKA         20.45 č
Milano – Valensija      sutra
</div>
<div id="kultura">
Hrabro političko pozorište
„Kukavičluk” Olivera Frljića je predstava koja nam je, u ovom trenutku, izuzetno potrebna, zbog naglašene društveno-političke aktuelnosti i skoro pamfletski direktnog bavljenja važnim političkim pitanjima (tekst, režija, koncept scene i kostima Oliver Frljić). Dokumentaristički i mozaički oblikovana, predstava analizira bitne događaje iz naše nedavne prošlosti, kao i goruće probleme naše sadašnjosti – Nato bombardovanje, petooktobarska dešavanja, nezavisnost Kosova, homofobiju, ksenofobiju.
Scena je sasvim prazna, glumci donesu poneki rekvizit, što je u skladu sa osnovnom idejom predstave – iskoreniti svaku laž, masku i pretvaranje i pustiti realnost da prodre na scenu. Glumci Vladimir Grbić, Srđan Sekulić, Milan Vejnović, Minja Peković, Suzana Vuković, Jelena Mihajlović, Kristina Jakovljević i Snežana Jakšić Čolić nastupaju deklamativno i hladno, skoro bez emocija, glasno, vrlo energično, ponekada agresivno. Takva igra, takođe, odgovara konceptu predstave – direktnom, neestetizovanom, potpuno otvorenom pretresanju političkih pitanja, totalnom proterivanju iluzija. Istinitost ove predstave nas grubo melje i čini da se razbolimo, što je korak napred na putu individualnog i kolektivnog ozdravljenja (setimo se premise Eshilovih političkih tragedija – učiti kroz patnju).
Tekstovi koje glumci izgovaraju često su autobiografski, oni nam otkrivaju svoja sećanja i iskustvo o događajima i problemima koji se tretiraju: Nato bombardovanje, odnos između Mađara i Srba u Subotici, itd. Ove scene imaju bitnu životnu uverljivost, kao i emotivna značenja zbog istinitosti koju u sebi nose. U predstavi se koriste i dokumentarni materijali, audio snimci izveštavanja o petooktobarskim događajima i televizijski snimci dnevnika iz vremena bombardovanja, što je, takođe, efektno u pogledu scenske autentičnosti. U vezi s tim, jedno od važnijih pitanja koje „Kukavičluk” postavlja jeste funkcija pozorišta, kao i odnos između stvarnosti i teatra. O tome se govori kroz autoironično bavljenje radom Ljubiše Ristića u subotičkom pozorištu. U ovaj problem nas, na početku, uvlači lucidno ostvarena scena u kojoj se glumcima sudi zbog pretvaranja i laganja – svi budu osuđeni na to da igraju sami sebe. Tako se, istovremeno, eksplicitno i duhovito, scena odmah jasno definiše kao prostor istine.
Tokom cele predstave je veoma intenzivna komunikacija sa publikom – glumci dosledno nastoje da nas prodrmaju, probude iz mraka rezigniranosti i pasivnosti. Psuju nas, gađaju papirnim avionima, direktno pitaju za mišljenje o političkim temama, napadajući naše predrasude. U sali se često pale svetla, što, takođe, ima metaforičku funkciju „paljenja svesti” publike, aktiviranja našeg kritičkog mišljenja (dizajn svetla Nikola Zavišić). Predstava se završava desetominutnom scenom izgovaranja 505 imena žrtava Srebrenice, pod upaljenim svetlima, u zastrašujućoj tišini. Glumci zatim odlaze sa scene, ostavljajući nas bez reči i bez daha, u gustoj, tenzičnoj, jezivoj tišini, smoždene bolnom istinom, bez snage da aplaudiramo.
Odsustvo aplauza na kraju predstave problematizuje još jednu teatarsku konvenciju, odnosno u funkciji je istraživanja odnosa teatra i stvarnosti, putem brisanja granica između njih – ako nije bilo aplauza, to možda i nije bilo pozorište, već realnost, nekakva psihodrama. Frljićev „Kukavičluk”, na svaki način, namerava da nas istera iz iluzija i bezbednog pozorišnog mraka, gura nas pod svetlo stvarnosti, na polje konfrontacije sa istinom, insistirajući na našem učešću i odgovornosti u kreiranju pozorišta i, naravno, društva.
Ana Tasić
</div>
<div id="kolumna">
Kako je general Mladić pobegao od BIA
Sve su nerealnija očekivanja da među objavljenim depešama američkih ambasada u svetu bude otkriven podatak gde se skriva Ratko Mladić i zašto on nije uhapšen, kako je to britanski „Gardijan” najavio u prvim danima posle otkrivanja afere „Vikiliks”. Do sada je objavljeno da je španski ambasador u Beogradu rekao da je Beograd 2008. znao gde je Mladić i da Srbija ne sarađuje sa haškim sudom. Na nekim mestima se i sugeriše da je bilo i pregovora o njegovoj predaji.
Kako „Politika” saznaje iz izvora bliskih Akcionom timu za završetak saradnje sa Haškim tribunalom poslednji trag odbeglog generala datira iz 2006. godine, a od 2002. godine u nekoliko navrata je pokušavano da se pregovara sa Ratkom Mladićem, ali konkretnih razgovora nikad nije bilo.
Naši sagovornici kažu da niko nikad nije direktno stupio u kontakt sa odbeglim generalom već da su pregovori pokušavani preko njegove porodice. Odgovor je uvek bio negativan.
Naši sagovornici tvrde da je bilo više od deset takvih pokušaja da se stupi u pregovore sa Mladićem kako bi se on privoleo na dobrovoljnu predaju. Među onima koji su pokušavali bili su jedan bivši ministar odbrane, zatim dvojica generala koji su od General štaba dobili zaduženje, bivši direktor BIA Rade Bulatović... Svi oni su razgovarali sa Darkom Mladićem, sinom odbeglog generala, ali on nikada nije davao bilo kakvu naznaku da bi hteo to da učini, pravdajući se da „ne zna gde mu je otac”. Naravno, operativci iz Akcionog tima uvek su verovali da haški optuženik nije prekidao kontakt sa porodicom.
Pregovori su pokušavani, jer naše službe zadužene za hapšenje Mladića nikada nisu u određenom trenutku imale podatak o njegovom kretanju. Uvek se sa zakašnjenjem dolazilo do podataka gde se nalazi. Tako je Mladić u više navrata u poslednjem trenutku izbegao hapšenje.
U arhivama službi koje su u Akcionom timu za saradnju sa Tribunalom u Hagu, zabeležena su najmanje dva slučaja o tome kako je Mladić izbegao hapšenje.
Jednom se to desilo u jesen 2003. godine. Tada su operativci MUP-a Srbije pratili čoveka za kog su mislili da je Ratko Mladić. Bukvalno su ga ispratili do stana u jednom novobeogradskom soliteru. U stan, ipak, nisu ušli, iz nepoznatih razloga. Operativci su sve do 2006. godine verovali da čovek koga su pratili nije Ratko Mladić. Te godine, međutim, utvrđeno je tačno u kojim se sve stanovima krio optuženi general, pa se ispostavilo da je čovek na koga su motrili upravo bio ratni komandant Vojske Republike Srpske.
Druga šansa, možda i najveća dosad, propuštena je u aprilu 2006. godine. Tada su operativci BIA razbili kompletnu mrežu Mladićevih jataka. Verovalo se da se odbegli general našao na čistini i da je samo pitanje dana kada će pasti u ruke potražitelja. Operativci BIA su, pokušavajući da sklope sve kockice mozaika o Mladićevom kretanju, jedne aprilske večeri te 2006. došli do podataka da je odbeglog generala četiri godine ranije sa jedne lokacije na drugu prevezao izvesni Stanko Ristić, penzionisani vojni pilot. Operativci su ga odmah priveli, saslušali i iste večeri ga pustili kući. Međutim, BIA nije ni znala koga je držala u rukama.
Ispostavilo se da je Ristić bio u tom trenutku jedini preostali Mladićev jatak, da je u direktom kontaktu sa njim i da se odbegli general u to vreme skrivao na lokaciji koju mu je upravo Ristić obezbedio. Kada je pušten iz BIA Ristić je odmah obavestio Mladića o privođenju, nakon čega ovaj haški optuženik beži u nepoznatom pravcu. Kada se posle nekoliko dana shvatilo ko je zapravo Ristić, BIA ga je privela ponovo na razgovor, ali već je bilo prekasno. Mladić je dobio nekoliko dana prednosti nad potražiteljima. Do danas se ne zna gde je pobegao, niti je Akcioni tim za saradnju sa Hagom uspeo da rekonstruiše njegovo dalje kretanje.
Izvor „Politike” iz obaveštajne zajednice kaže i da je jedan bivši visoki državni funkcioner upoznat sa svim detaljima potrage za Mladićem ponudio Karli del Ponte na aerodromu u Ženevi 2005. godine Ratka Mladića za 2,5 miliona evra. Tadašnja glavna tužiteljka je rekla da bi taj funkcioner prvo trebalo da joj pošalje fotografiju Mladića sa dnevnim novinama od tadašnjeg datuma. Funkcioner se vratio u Srbiju i pozvao Del Ponteovu i rekao joj da nije u mogućnosti da obezbedi obećano.
Dušan Telesković
</div>
<div id="vesti">
Dik Marti: Hašim Tači šef grupe za trgovinu organima, drogom i oružjem
Od našeg stalnog dopisnika 
Brisel – Kosovski premijer Hašim Tači je šef albanske grupe nalik mafijaškoj, koja je odgovorna za krijumčarenje oružja, droge i ljudskih organa i istočnoj Evropi, navedeno je u izveštaju istrage Saveta Evrope kojom je rukovodio Dik Marti, a u koji je „Politika” imala uvid.
Hašim Tači identifikovan je kao šef mreže koja je počela sa kriminalnim radom neposredno pred rat na Kosovu 1999. godine i od tada ima moćan uticaj na upravljanje zemljom, navodi Marti.
Izveštaj posle dvogodišnje istrage, koji se poziva na Ef-Bi-Aj i druge obaveštajne izvore, dostavljen je medijima i u njemu se navodi da je Tači tokom poslednje decenije nasilno kontrolisao trgovinu heroinom.
Ličnosti iz unutrašnjeg Tačijevog kruga optuženi su za tajno zarobljavanje ljudi i njihovo odvođenje u Albaniju, gde je navodno nekoliko Srba ubijeno, a njihovi bubrezi su izvađeni i prodati na crnom tržištu ljudskih organa.
Dik Marti, istražitelj ljudskih prava, koji stoji iza istrage predstaviće svoj izveštaj evropskim diplomatama iz svih 47 zemalja članica Saveta Evrope sutra u Parizu.
Njegov izveštaj sugeriše da Tačijeve veze sa organizovanim kriminalom traju duže od jedne decenije, od kada su oni lojalni grupi Drenica (odakle je Tači) postali dominantni u takozvanoj oslobodilačkoj vojsci Kosova.
U izveštaju dalje stoji da je premoć ove dreničke grupe nad ostalim grupama u neujedinjenom gerilskom pokretu omogućila da od 1998. godine preuzmu kontrolu nad većinom „ilegalnih kriminalnih preduzeća” u koja su „Kosovari” bili uključeni u Albaniji južno od granice sa Srbijom.
Tokom sukoba na Kosovu, snage Slobodana Miloševića, kako navodi Marti, odgovorile su na napade OVK tako što su organizovale užasnu kampanju etničkog čišćenja Albanaca na teritoriji Drenice. Procenjeno je da je tada ubijeno oko 10.000 Albanaca.
Dok osuđuje srpske zločine međunarodna zajednica odlučila je istovremeno da ignoriše sumnje za zločine koje je izvršila OVK zbog postizanja određenog stepena kratkoročne stabilnosti, naveo je Marti.
On je zaključio da su se tokom rata na Kosovu i godinu dana posle Tačijeve snage svetile Srbima, Romima i kosovskim Albancima koji su „sarađivali” sa neprijateljem.
Tači i još četiri pripadnika dreničke grupe imenovani su u izveštaju kao počinioci zlodela – ubistava, hapšenja, premlaćivanja i ispitivanja. To su Džavit Haljiti, Kadri Veseli, Azem Sulja i Fatmir Ljimaj. Ova ista tvrdokorna frakcija OVK imala je značajnu moć u vladi Kosova tokom poslednje decenije, uz podršku zapadnih sila koje su želele da obezbede stabilnost mlade države, navodi Marti.
Izveštaj Martija stvara sliku u kojoj su bivši komandanti OVK odigrali ključnu ulogu u kriminalnim aktivnostima u regionu tokom protekle decenije.
U izveštaju dalje stoji da su agencije za borbu protiv trgovine narkoticima u poverljivim dokumentima iz protekle decenije u barem pet država imenovale Hašima Tačija i ostale članove dreničke grupe da su nasilno kontrolisali trgovinu heroinom i drugim narkoticima.
Dik Marti navodi da su Tači i ostali članovi njegove grupe konstantno imenovani kao „ključni igrači” u obaveštajnim izveštajima o kosovskim strukturama organizovanog kriminala – nalik mafijaškim. „Ispitao sam različite i obimne izveštaje sa osećajem zaprepašćenja i moralne sramote”, naveo je Marti.
Martiju je poverena istraga nakon što je Karla del Ponte, bivši glavni tužilac Tribunala u Hagu, rekla da je bila sprečena da istražuje delatnost visoko pozicioniranih članova OVK.
Njena najšokantnija tvrdnja za koju je rekla da traži dalju istragu bila je da je OVK krijumčario zarobljene Srbe preko granice u Albaniju gde su im vađeni organi, navodi pored ostalog Marti u izveštaju.
Vladimir Jokanović

Datum izručenja zavisi od Sanadera
Od našeg stalnog dopisnika
Zagreb – Hrvatski ministar pravosuđa Dražen Bošnjaković obavestio je juče javnost da je Austrija potvrdila da je dobila zahtev za izručenje Ive Sanadera Hrvatskoj, kao i potrebnu prateću dokumentaciju. U njoj se iznosi konkretno za šta se sumnjiči Sanader, kao i dokazi koji su o tome prikupljeni.
Bivši premijer tereti se za udruživanje radi počinjenja krivičnog dela i zloupotrebe položaja i ovlašćenja u slučajevima izvlačenja novca iz državnih firmi i ministarstava preko marketinške agencije „Fimi-medija”, ali i za nezakonito poslovanja Hrvatske elektroprivrede s kompanijom „Dioki”.
Prema ustaljenoj proceduri, posle primanja zahteva o ekstradiciji i dokumentacije, austrijski sud će zakazati novo saslušavanje Sanadera na kojem će se on izjasniti da li pristaje na izručenje ili ne.
Ako pristane taj postupak će se ubrzati i, kako je objasnio ministar Bošnjaković, mogao bi se okončati do kraja ove godine (treba imati u vidu da za predstojeći Božić niko ne radi), a ukoliko odbije proces bi mogao da potraje više meseci. Preko Sanaderovog advokata stižu glasine da će bivši premijer navodno pristati na ekstradiciju, što naravno nije nikakva garancija imajući u vidu da je požurio preko granice čim je u jutarnjim časovima saznao da će taj dan Sabor odlučivati o skidanju njegovog zastupničkog imuniteta.
Dok Sanader u ćeliji austrijskog zatvora u društvu s pritvorenim advokatom koji je proneverio 1,5 milion evra čeka konačni rasplet oko izručenja, u Hrvatskoj se pokušava analizirati šta je njegov slučaj doneo zemlji.
Sve je više onih koji smatraju da je hapšenje Sanadera u Austriji sramota za Hrvatsku. O tome je u Saboru govorio čelnik najjače opozicione stranke SDP-a Zoran Milanović, a zanimljiva je argumentacija koju s tim u vezi iznosi analitičar Tomislav Klauški na popularnom portalu „Indeks.hr”:
„To je sramota za Hrvatsku zato što iza njega ostaje dobrim delom netaknut sistem koji je izgradio. Ostaju ljudi koje je postavio. Ostaju mediji koji su mu služili. Ostaju funkcioneri koji su ga štitili. Progoni ga pravosuđe koje ga je pustilo da pobegne. Zašto je hapšenje sramota? Zato što ono dubinski ne menja ništa. I ne donosi ono što nam je najviše trebalo – katarzu”, napominje on.
Ovakvim razvojem događaja oko Sanadera sada je „na svoje” došao i bivši zastupnik SDP-a Ivica Pančić, koji podseća da je još pre tri godine ukazao kuda vode Sanaderovi postupci. Tada je izazvao skandal u Saboru kada je na zasedanje doneo plišanu roza lutku hobotnice i predložio tadašnjem premijeru Sanaderu da je izabere za svoj zaštitni znak „kao simbol sveopšte korupcije u koju Hrvatska propada zahvaljujući Sanaderu i njegovoj vladi”. Od zastupnika vladajuće stranke to je tada doživljeno kao neprimereni skandal, a predsednik Sabora Vladimir Šeks ga je upozorio da makne tu ružičastu igračku.
Danas mnogi od zastupnika iz redova HDZ-a tvrde da „nisu imali pojma” šta radi Sanader i da je o malverzacijama s novcem znala samo najuža grupa ljudi oko njega. Da to baš nije tako ilustruje i deo iskaza Sanaderovog bliskog saradnika i bivšeg šefa carine Mladena Barišića u kojem je istražiteljima Uskoka (Ured za suzbijanje korupcije i organizovanog kriminala) naveo imena 147 osoba koje su sa njim učestvovale u nezakonitom izvlačenju novca iz javnih i državnih preduzeća za potrebe HDZ-a i njegove vrhuške.
R. Arsenić
-----------------------------------------------
Mogući svedok u aferi „Hipo”
Nakon hapšenja bivšeg hrvatskog premijera Ive Sanadera u Salcburgu, austrijskoj specijalnoj komisiji za istragu afere Hipo Alpe Adrija banke pruža se jedinstvena prilika da ispita ovog kontroverznog političara u vezi s raznim poslovima, objavio je juče austrijski dnevnik „Salcburger nahrihten”. Kako Tanjug prenosi, list tvrdi da će uloga Sanadera u istrazi o Hipo banci svakako biti ključna, kao i da su i optužbe u vezi s ovom aferom bile i razlog za međunarodni nalog za njegovo hapšenje. Sanader je od 2003. do 2009. važio za onog koji „otvara vrata” dugogodišnjem šefu Hipo banke Volfgangu Kultereru, koji je to preko svojih advokata negirao.

Huligani u Zagrebu napali navijače PAOK
ZAGREB - Fudbalski klub Dinamo osudio je današnji incident u Novom Zagrebu u kojem je grupa od tridesetak navijača tog kluba napala autobus sa pristalicama i VIP gostima grčkog PAOK-a.
Tom prilikom autobus je zapaljen, trojica navijača PAOK-a su hospitalizovana, a nekolicina lakše povređenih odbili su lekarsku pomoć. „Apsolutno osuđujemo napad, koji možemo smatrati i napadom na naš klub. Uoči meča je stvorena pozitivna atmosfera, ali ovim činom fudbal pada u drugi plan. Žao nam je što se to dogodilo, a posebno nam je žao povređenih ljudi”, navodi se u saopštenju Dinama.
U zagrebačkom klubu smatraju da zbog ovoga što se danas desilo prvak Hrvatske ne trebalo da snosi posledice. „UEFA zbog ovog incedenta ne bi smela da nas tereti, jer se on nije dogodilo u blizini stadiona, a pored toga, sa PAOK- om smo potpisali dokument da navijači ne putuju na gostovanja”, saopštio je Dinamo.
Do napada je došlo u Novom Zagrebu kada su navijači Dinama u Aveniji Dubrovnik napali autobus domaćih registracija koji je uz policijsko obezbeđenje prevozio goste sa aerodroma.
Huligani su najpre kamenovali autobus, da bi potom u njega ubacili zapaljene baklje, pa je požar gasilo devet vatrogasaca sa dva vatrogasna vozila. Agencije javljaju da je u incidentu povređeno 11 navijača PAOK-a.
Današnji incident desio se samo dva nada nakon što je u Zadru napadnut autobus sa košarkašima Partizana, kada je lakše povređen trener crno-belih Vlade Jovanović.

Sanader ključni svedok u istrazi oko „Hipo” banke
BEČ - Nakon hapšenja bivšeg hrvatskog premijera Ive Sanadera u Salcburgu, austrijskoj specijalnoj komisiji za istragu afere „Hipo Alpe Adria” banke pruža se jedinstvena prilika da ispita ovog kontroverznog političara u vezi raznih poslova, piše danas austrijski dnevnik „Salcburger Nahrihten” (SN).
List tvrdi da će uloga Sanadera u istrazi o „Hipo” banci svakako biti ključna, kao i da su i optužbe u vezi ove afere bile i jedan razlog za međunarodni nalog za njegovo hapšenje.
Sanader je od 2003. do 2009. važio za onog koji „otvara vrata” dugogodišnjem šefu „Hipo” Volfgangu Kultereru, koji je to, preko svojih advokata negirao. Međutim, tvrdnje Kulterera odbacuje privatni detektiv Ditmar Gugenbihler, koji je razotkrio i aferu „Lukona”, koji je pre četiri godine po nalogu šefa „Hipo” delovao u Hrvatskoj. „Kulterer je Sanadera nazvao ličnim prijateljem”, naglasio je Gugenbihler za „SN”.
Snimak, snimljem prilikom sastanka na aerodromu u Klagenfurtu kasno u leto 2006, predat je specijalnoj komisiji. Jasno je da je Kulterer trebao Sanadera kako bi u Hrvatskoj etablirao „Hipo”, tvrdi ovaj svedok. „Kulterer je strahovao da ga njegove kolege u upravi i rukovodstvo u Hrvatskoj nepotpuno informišu. Primetio je da je mnogo toga loše”, objasnio je detektiv dodajući da je zbog toga angažovan, kako bi ustanovio koji nepoznati rizici mogu pogoditi banku u ovoj državi.
Za par meseci, od leta do jeseni 2006, Gugenbihler je sakupio informacije prema kojima će „Hipo” u Hrvatskoj morati otpisati oko 2,5 milijardi evra.
Bivši evropski komesar za poljoprivredu i do pre tri meseca savetnik Hrvatske u pregovorima sa EU Franc Fišler u izjavi „Standardu” nije želeo ništa da kaže u vezi optužbi protiv Sanadera.On je naglasio da su uvek imali jako profesionalni odnos i da bivšem premijeru može izdati najbolje ocene. „Sve što sam Hrvatima tokom mog savetničkog delovanja predložio je uvek stopostotno preuzeto”, istakao je Fišler dodajući da ni jednom Sanader od njega nije tražio intervenciju.
Tema korupcije je u razgovorima uvek intenzivno tretirana, kao jedna od tri prepreke na putu u EU, naglasio je on.

Tužioci za Sanadera traže 15 godina, sva imovina već oduzeta
Od našeg stalnog dopisnika
Zagreb – Državno tužilaštvo Hrvatske tražiće za bivšeg premijera Ivu Sanadera maksimalnu kaznu od 15 godina, a sva njegova imovina je već blokirana.
Dinko Cvitan, direktor Ureda za borbu protiv korupcije i organizovanog kriminala (USKOK), potvrdio je da je Državno tužilaštvo još daleko od podizanja optužnice i da USKOK sprovodi istragu.
„Dokle će istraga doći, teško je predvideti. Nas zanimaju samo utvrđene činjenice i dokazi kojima ćemo raspolagati i u skladu s tim ćemo donositi odluke u kom ćemo pravcu dalje ići i da li ćemo otvarati nove istrage”, rekao je Cvitan.
Na saslušanju pred istražnim sudijom u Salcburgu, gde je u petak uhapšen, Sanader je izjavio da nije hteo da pobegne iz Hrvatske i da se ne oseća krivim za ono za šta ga vlasti u Zagrebu optužuju.
Sanader se sumnjiči za umešanost u korupcionaške afere tokom mandata HDZ-ovog premijera uključujući i aferu sa Hipo bankom koja potresa Austriju.
Direktor USKOK-a istovremeno je juče potvrdio da je blokirana imovina Sanadera kao i njegove porodice – supruge i obe ćerke. Blokirane su nekretnine i bankovni računi. Radi se o kući u Zagrebu, stanu u Splitu i vinogradu u Zaprešiću kraj Zagreba.
Prema Imovinskoj kartici koju obavezno moraju da ispune zastupnici Hrvatskog sabora i političari na državnim funkcijama, Sanader je kao zastupnik primao platu od 15.452 kune mesečno (oko 2.100 evra), nasledio je 105.000 evra, a na štednji zajedno sa suprugom kako je naveo ima 281.000 kuna (oko 38.000 evra). Ostvaruje i značajne honorare: od univerziteta Koloumbija (što je sada otkazano) godišnje 25.000 dolara, a od firme Alia savetovanja 180.000 kuna, odnosno 24.500 evra godišnje.
Sanader je i suvlasnik nekoliko firmi u zemlji i inostranstvu, o kojima se detalji, odnosno njegova primanja u njima, ne znaju.
</div>
<div id="kolumna">
Taksisti protiv Beograda
Usred podneva prvog radnog dana u nedelji, u vreme kada prestonica vrvi od automobila i ljudi, ničim izazvani taksisti su, po ko zna koji put, napravili pometnju na saobraćajnicama. Njih dve, tri stotine, od oko sedam i po hiljada registrovanih, vozili su od 12 do 14 sati u protestnoj koloni i nosili svoje zahteve na adrese nadležnih gradskih i republičkih službi. Građani, već naviknuti na kolapse, samo su negodovali ne znajući šta je uzrok usporavanja njihovog planiranog ritma, šta je to što ih sprečava da na vreme stignu. A na pitanje da li znaju da protestuju taksisti i zašto, odgovor većine je bio: „Ma kakvi taksisti, nisam u toku. Uopšte me i ne interesuje šta traže, samo nemaju prava da usporavaju naš život”.
Protestovali su i protestuju u glavnom gradu razni nezadovoljnici u grupama ili pojedinačno. Ponekad se čini da grupa od 200, 300 ljudi čim se okupi sa punim pravom može da zaustavi život na centralnim mestima.
Postavlja se pitanje čemu služe institucije i sistem ako tamo nije moguće rešiti probleme prosvetara, studenta, tekstilaca, metalaca, trgovaca, privatizacije, plata, nadoknada, otkaza, školarina, lažnih dojava o bombama… Da li bilo ko sebi sme da dozvoli luksuz da ugrozi na bilo koji način jedan dan dva miliona građana?
„Krajnje je vreme da se prestane sa praksom da svi koji su nezadovoljni zbog nečega blokiraju ceo grad”, poručio je gradonačelnik Dragan Đilas, a posebno oni za koje je prestonica učinila mnogo toga. Izgleda da je jedno sindikalno udruženje taksista, i to neregistrovano, pogrešilo momenat za okupljanje i zakucalo na otvorena vrata.
Među zahtevima koje su izneli bilo je iznalaženje rešenja za uklanjanje „divljaka”, a taj problem uveliko je već u proceduri i biće tema skupštinskih zasedanja već početkom sledeće godine. Republika i grad omogućili su taksi udruženjima da se njihovi članovi uključe u rad komisija koje će predlagati dopune i izmene propisa o taksi službama. Na listi sa 14 zahteva našao se i jedan kojim traže da grad propiše cene taksi prevoza. Apsurdno, jer kada je nedavno baš gradska uprava formirala cene prevoza od aerodroma do centra grada i prigradskih naselja i utvrdila pet tarifa, najveći deo taksista se pobunio. I kako sada da se propisuju cene? 
Zatražili su ukidanje popusta na telefonske pozive, a opet većina udruženja tvrdi da bez te pogodnosti mušterija ne bi ni bilo. upravo je umanjenje računa za 20 ili 30 odsto glavni mamac u ova krizna. Čak 70 odsto vožnji se naruči preko telefona, pa svakog dana na taj način stigne nekoliko stotina poziva više. Konačno, zar su taksisti zaboravili da su popuste ukidali pa onda, brže bolje, vraćali.
Niko ne brani taksistima da se bore za neka svoje prava, da pregovaraju sa udruženjima. Jasno je da ne mogu da traže da oni koji ispune sve uslove ne smeju da dobiju licencu.
I izvesno je da  apsolutno niko nema dozvolu da maltretira Beograd!
</div>
<div id="vesti">
„Careva ćuprija” premostila prugu
Na mestu nekadašnjeg pružnog prelaza kod Careve ćuprije, danas u 10 časova za saobraćaj će biti otvoren deo nove uzdignute raskrsnice „Hipodrom” koja povezuje Paštrovićevu ulicu i Bulevar vojvode Mišića. Posle više decenija zaustavljanja na semaforu kod dosadašnjeg pružnog prelaza, vozači sa Banovog brda i Topčidera konačno će moći da u ove delove grada putuju u oba smera bez zastajkivanja, dok će se saobraćaj preko nove raskrsnice odvijati jednosmerno prema Beogradskom sajmu. Završne radove na raskrsnici koju je sa dve milijarde dinara finansirala gradska Direkcija za građevinsko zemljište i izgradnju, obišli su Dragan Đilas, gradonačelnik, Aleksandar Antić, predsednik Skupštine grada i predstavnici gradske uprave, Sekretarijata za saobraćaj i direkcije.
Đilas je istakao da je završetkom petlje „Hipodrom” rešen dugogodišnji problem žitelja delova grada sa južne strane pruge.
– Ova petlja je važna i kao pristupna saobraćajnica novom mostu preko Ade Ciganlije preko kog će, verujem, krajem naredne godine krenuti prvi automobili. Na ovu raskrsnicu će u međuvremenu biti nadograđen krak direktno ka Požeškoj ulici, tako da će iz nje silaziti pravo na nadvožnjak i dalje ka Drajzerovoj, Topčiderskoj zvezdi i sajmu – rekao je Đilas.
Aleksandar Antić naglasio je da „Careva ćuprija” predstavlja jedan od najznačajnijih projekata u gradu jer je njenom izgradnjom učinjen prvi korak ka kompletiranju najznačajnije gradske saobraćajnice budućnosti – unutrašnjeg magistralnog prstena.
– Građani Čukarice konačno će efikasnije i bezbednije biti povezani sa ostalim delovima prestonice. Bez obzira na to što ćemo i dogodine morati da ozbiljno „stegnemo kaiš” gde god je to moguće, nastavićemo sa ovakvim poduhvatima, koji su u skladu sa politikom razvoja Beograda – naveo je Antić.
Za vozače koji dolaze iz pravca Banovog brda i Topčidera, „Careva ćuprija” biće pristupna saobraćajnica budućem mostu preko Save.
Ova izdignuta raskrsnica biće direktno povezana sa pristupnom mostovskom petljom „Radnička”, čija će izgradnja početi na proleće.
Prema zamisli unutrašnjeg magistralnog prstena, „Careva ćuprija” će u budućnosti biti spojena sa Autokomandom tunelom ispod Topčiderskog brda, čija izgradnja u ovom trenutku još nije na „dnevnom redu” gradskih vlasti.
M. L. 
-----------------------------------------------
Konstrukcija na 117 stubova
Raskrsnica „Hipodrom” izgrađena je od 11 mostovskih konstrukcija postavljenih na 117 stubova i devet potpornih zidova. Nadvožnjak koji se proteže paralelno sa prugom i Bulevarom vojvode Mišića dugačak je hiljadu, dok je krak prema Paštrovićevoj ulici dugačak stotinak metara. Ulazak iz ove ulice na izdignutu saobraćajnicu rešen je pomoću kružnog toka, dok je račvanje prema sajmu, odnosno Topčideru, regulisano semaforima.
</div>
<div id="magazin">
Planuli najskuplji aranžmani
Zlatibor – Užurbano se ovih dana Zlatibor priprema za novogodišnje praznike, doba kad je ovde, po tradiciji, uvek najviše gostiju tokom godine. Zahuktala se prodaja aranžmana, pripremaju sobe, jelovnici i programi, poneko još vaga koje cene dočeka su po meri, a i sneg koji je već prekrio planinu uklapa se u tu prednovogodišnju priču.
– Zaista je veliko interesovanje gostiju za boravak tokom Nove godine na Zlatiboru – govori za „Politiku“ Darko Đurović, v. d. direktora Turističke organizacije Zlatibor koja je već stigla da okiti središte planine. – Javljaju se, i rezervišu dolazak, sa svih strana: najviše iz Beograda, Novog Sada i drugih gradova Srbije, a prilično ih je i iz Crne Gore i Republike Srpske. Očekujemo i Slovence i Makedonce, koji su minulog leta ovde bili brojniji nego prethodnih godina. Javio nam se, recimo, i jedan bračni par Grka iz Atine, vele da su čuli za sjajan novogodišnji provod na Zlatiboru i najavljuju dolazak.
Posetiocima ovog turističkog centra, a očekuje se da će ih u hotelima, restoranima, privatnom smeštaju biti više od 20.000, neće biti dosadno. Svaki ugostiteljski objekat priprema prigodan program, za različite ukuse: od poznatih pevača u većim hotelima do žive muzike u restoranima i di-džejeva u kafeima. A glavna žurka je pod otvorenim nebom, na Kraljevom trgu kraj jezera, gde će tradicionalni koncert biti u znaku iskusnih majstora roka iz „Ju grupe“, a sviraće povremeno i trubači, uz raskošan ponoćni vatromet i služenje kuvanog vina i rakije.
– Cene za Novu godinu, po nekom nepisanom pravilu, ovde uvek za oko trećinu idu gore u odnosu na sadašnje vansezonske. U hotelima se uglavnom prodaju trodnevni paket aranžmani, sa dočekom (negde i reprizom dočeka), a koštaju u zavisnosti od kvaliteta ponude i smeštaja. Tako je među ponuđenim najjeftiniji od 10.200 dinara, i to u hotelu „Vis“, a najskuplji u rezidencijama hotela „Mona“ za 73.200 dinara po osobi.
Vlasnici restorana u centru Zlatibora doček nude po ceni od 30 i 35 evra (kafei „Apolo“ i „Adađo“) do 60 i 70 evra („Ajriš pab“, „Vendom“ i „Akter“). Kad je reč o privatnom smeštaju, apartmani se za praznik iznajmljuju po ceni od 30 do 100 evra za dan, dok se ležaj izdaje za oko 12 evra. Te cene traju do prvih dana januara i odmah pošto prođe Nova godine padaju. Za zimsku sezonu hotelski polupansioni biće od 2.000 do 5.000 dinara, zakup privatnih apartmana od 20 do 60 evra, a ležaj u privatnom smeštaju 10 evra i jeftinije – sumira Darko Đurović, pa napominje da i neka domaćinstva u zlatiborskim selima organizuju doček: na primer, porodica Melović u Rožanstvu priprema novogodišnji provod za goste u seoskom ambijentu uz svečanu trpezu, sve po ceni od 2.000 dinara dnevno po osobi.
Predstojeće novogodišnje praznike hotel „Palisad“ dočekuje u novom ruhu, sa renoviranim holom, poslastičarnicom i aperitiv barom, gde upravo traju radovi. Ovde trodnevni aranžmani koštaju od 15.000 do 41.000 dinara, a pevaće Ana Bekuta uz pratnju benda „Magla“.
– Odlično ide prodaja aranžmana, znatno bolje nego za prošlu Novu godinu. Do sada je, na primer, više rezervisano mesta nego što je ukupno bilo gostiju za doček ove što prolazi. Već imamo oko 400 rezervacija i prilično najava, a 600 mesta je kapacitet hotela. Najpre su prodati najskuplji aranžmani, sada je nešto slobodnih soba ostalo u hotelskom „B“ renoviranom bloku. Prodajemo i samo doček Nove godine za vanhotelske goste, po ceni od 8.000 dinara, prilično karata je prodato – otkriva Katarina Cicvarić, pi-ar menadžer hotela „Palisad“.
Branko Pejović

Niš ipak dobija kargo centar
Niš – Pre deset dana predstavnici „Ajmaksa“ boravili su u Nišu i izneli čvrst stav da ne odustaju od ove velike investicije. Za nas u gradu je najbitnije da je partner prihvatio razloge dosadašnjih odlaganja i kašnjenja i da je spreman da investira oko sto miliona evra u novi centar. A to znači da će se graditi veliki broj skladišta na aerodromu, poslovni prostor, hoteli, agencije i prvi šoping-mol u Nišu. I, što je svakako najvažnije, biće otvoreno oko 550 novih radnih mesta u kargo centru i ostalim sadržajima, a što će znatno doprineti smanjenju broja nezaposlenih u našem gradu – rekao je za „Politiku“ Predrag Cvetković, pomoćnik gradonačelnika Niša za međunarodne privredne odnose.
Ugovor i sporazum o saradnji grad Niš i „Ajmaks“ potpisali su još marta 2008. godine. Ni tadašnje, ni novo gradsko rukovodstvo nisu postavljali pitanje ekonomske opravdanosti izgradnje kargo centra. Ipak, mnogi razlozi su kočili početak izgradnje, naglašava Cvetković i dodaje:
– Bilo je dogovoreno da se u prvoj godini nakon potpisivanja sporazuma u potpunosti regulišu imovinsko-pravni odnosi oko raspoloživog zemljišta za izgradnju centra između Republike Srbije, Ministarstva odbrane i grada Niša. Zaključci Vlade Srbije iz 2002. godine o prenosu vlasništva zemljišta gradu ipak su bili više deklarativne prirode nego što je postojala zakonska osnova za prenos vlasništva. Iz tog razloga Niš je više od godinu i po dana tražio saglasnost Direkcije za imovinu Srbije i isto toliko vremena je izgubljeno za početak izgradnje kargo centra. U međuvremenu svetska ekonomska kriza zahvatila je i Srbiju, a usvojen je i novi Zakon o planiranju u našoj zemlji.
U promenjenim okolnostima i uslovima normalno je bilo da se postavi dilema hoće li se kargo centar uopšte graditi ili ne i da li strani investitor i dalje ostaje u igri. Sada, kada je i ta dilema otklonjena, ostaje da se napravi novi elaborat i da se dobije saglasnost nadležnih ministarstava, pre svega Ministarstva ekonomije i regionalnog razvoja – rečeno nam je u kabinetu gradonačelnika Niša.
Toma Todorović
</div>
<div id="kultura">
Blagoslovena Vukašinova čaša
Čaša cara Dušana iz 14. veka je trenutno najtraženiji eksponat u Muzeju primenjene umetnosti, koji je povodom šest decenija postojanja priredio izložbu „Srebrne čaše poznog srednjeg veka u Srbiji”, autorke Mile Gajić. Nijedan od izloženih predmeta, koji će moći da se pogledaju do 31. januara naredne godine, ne liči na ono što mi danas nazivamo čašama, već nas njihov oblik podseća na plitke činijice, bez postamenta, uglavnom srebrne ili pozlaćene, dok se na njihovom dnu nalazi medaljon sa različitim motivima. Iz njih se pilo vino, nisu bile korišćene u kultu i pripadale su bogatijim Srbima, neke od njih i vladarima. Kada bi ove čaše mogle da govore, njihove priče bi sigurno nadmašile našu maštu, jer su bile deo blaga bogatih ljudi, bile su kradene, zakopavane, pretapane, a pred turskom najezdom su sklanjane u Dubrovnik.
– Pred publikom je senzacionalan materijal koji se sastoji od 92 eksponata, reč je o čašama koje su nastale kod nas od 14. do 18. veka, a među njima je našoj javnosti najviše poznata vladarska čaša cara Dušana. Međutim, mnoge druge čaše naši posetioci videće prvi put, u zanimljivoj opremi koju je osmislila Ozarija Marković, inženjer arhitekture i koja još više ističe lepotu eksponata. Muziku je specijalno za ovu postavku napisao Aleksandar V. Marković, dok je obiman katalog dizajnirao Dušan Tkačenko, kaže za „Politiku” kustoskinja Gajić.
Kako saznajemo, pored čaša koje potiču iz fundusa MPU, tu su eksponati iz Narodnog muzeja, Muzeja grada Beograda, iz Eparhije niške, Kruševca... većina ovih predmeta potiče iz čitave Srbije i sa Kosova. Neke od ovih čaša izuzetne lepote stigle su na izložbu pravo iz privatnih kolekcije poput one koja pripada Vitoru Ristoviću, poznatom beogradskom kolekcionaru.
Na pitanje da li je reč o vladarskim čašama, naša sagovornica ističe da su ove posude iz 14. i 15. veka uglavnom vladarske.
– To nisu ni pehari, ni putiri, na njima čak i piše „ovo je čaša...” pa se navodi ime vlasnika. Izložbu završavamo čašama iz 18. veka , tipične forme, namene i sa motivima očuvanim iz ranog perioda. Ipak, akcenat postavke je na čašama iz 16. i 17. veka koje su bile namenjene ispijanju vina. Eksponati iz druge polovine 14. i 15. veka izazivaju kod publike veliku pažnju. Kao, na primer, čaša sa prikazom viteza na konju. Ona je u poslednji čas dospela na izložbu i nismo stigli da je ubacimo u katalog. Svaki segment izložbe ima svoju publiku.
Kustoskinja Gajić potom navodi da je izložba pripremana oko dve godine, ali je rezultat istraživačkog rada započetog pre pet godina.
– Dok sam radila na pripremi odjednom mi je puklo pred očima da je Srbija u teškim istorijskim trenucima imala jednu neverovatnu produkciju ovih predmeta. U prilici smo da se upoznamo sa specifičnim segmentom starog zlatarstva. U dubrovačkim arhivima čaše iz Srbije se obilato pominju, srebrne i zlatne. Despot Đurađ je predao u jednoj ostavi 50 čaša iz prve polovine 15 veka. I ne samo on. Turci su bili pred vratima i vlastela je sklanjala iz Srbije svoje dragocenosti u ostave u Dubrovniku.
Mila Gajić potom od svega što ova izložba nudi izdvaja čašu iz Đunisa kod Kruševca koja potiče s kraja 16. veka sa predstavom jednoroga i kaže:
– Za mene je to bila radost, jer jednoroga kao jedini motiv do sada nisam videla. Jednorog me asocirao na predstave sa tapiserija iz 15. i 16. veka karakteristične za evropsku primenjenu umetnost, mislim pre svega na Francusku i Italiju. Na eksponatima se pojavljuje i drugi motiv, figurica jelena na čašama 16. veka na teritoriji Srbije od Smedereva do Kosova, a najlepše su one iz okoline Negotina. Raniji istraživači su naglašavali da je to povezano direktno sa psalmima, ali nisam mogla da zanemarim antička tumačenja pojedinih životinja u skladu sa kultom Dioniza.
U istraživanju su bile važne različite poruke, koje su mogle da se pročitaju na čašama i Gajićeva ističe, na primer, natpis: „Ovo je čaša Vukašina, tko te pije pomozi mu Bože”. I dodaje:
– Čaša iz Đunisa nosi natpis „Ovo je čaša Rakina”, na Dušanovoj imamo zvanične oznake, medaljon u sredini sa predstavom dvoglavog orla i natpis: „Stepan Car u Hrista blagoverni”. Pored ovih postoje i natpisi iz 16. i 17. veka: „Ko kupi ovu čašu da pije u zdravlje Hrista i svetog koga slavi”.
Na pitanje iz koje čaše bi rado ispijala vino, Mila Gajić kaže:
– Bila bi to čaša sa predstavom konjanika, ali slaba sam na Vukašinovu čašu, pokušala sam i da tragam o kom Vukašinu je reč, a izabrala bi i čašu iz Dobrog Dola kod Pirota.
Ovih dana, kad je izložba otvorena, do mene je stigla informacija o nekim novim čašama iz privatnog vlasništva. Jednu sam videla i ostala sam bez reči. Znam da ovo nije kraj, već početak priče o čašama.
B. Lijeskić

Dijalog violine i klavira
Istaknuti violinista Jovan Kolundžija izvešće tri sonate Johanesa Bramsa 21. decembra u Velikoj sali Kolarčeve zadužbine. Posle velikih projekata „Deset violinskih koncerata”, „Volite li Betovena” i „Bravissimo maestro Mozart”, poznati umetnik je sada, skoro pa tradicionalno, navikao publiku na decembarski koncert.
– U drugim gradovima sveta umetnici se teško odlučuju na ovakve poteze, zato su takvi koncerti i raritetni. Moj život je ispunjen sviranjem, i nemam želju da izvođenjem celokupnog opusa određenih autora postavljam repere niti dajem „domaće zadatke” našoj muzičkoj sredini. Ako svojom interpretacijom pomognem nekom violinisti, onda je to vrlo lepo – smatra Jovan Kolundžija.
Uz Sen-Sansa, i Mocarta, Brams je autor čija je dela ovaj naš umetnik najčešće svirao. Bramsove violinske koncerte svirao je širom sveta, i smatra da njegove sonate, pored Frankovih i Betovenovih, predstavljaju najlepši romantičarski repertoar napisan za violinu.
– Bez Bramsa opus za violinu bio bi siromašan. Romantizam sam po sebi daje slobodu, a violina kao instrument možda najviše odgovara romantičarskim delima. Drugu Bramsovu sonatu nisam nikada do sada svirao, i ovo je i za mene debi!
Svima koji se pitaju šta uopšte može biti sledeće, Kolundžija odgovara:
– Ranije sam svirao i Bahova dela, ali ona su toliko teška, i morao bih da ih vežbam celu godinu, a ja imam i drugih obaveza. Baha možete da vežbate svaki dan a da nemate osećaj da ste ovladali njime. Jedan Bahov motiv koji traje tri sekunde možete da vežbate tri sata da bi bio kristalno jasan i čist. Veliko je to opterećenje i teško ga je izdržati. Za sledeći decembar imam planove u naznakama, a znam sigurno da ću svirati na Bemusu. U 2011. sam, inače, na turneji po Italiji, Francuskoj, Poljskoj, Kanadi – kaže violinista.
Na decembarskom koncertu Kolundžija će svirati sa poljskim umetnikom Patrikom Jablonskim za kojeg kaže da je rasni pijanista. Biće to svojevrsni dijalog violine i klavira, koji je u Bramsovim sonatama dominantan. Jablonski, koji je nekada bio teniska nada, Beograd je opisao kao grad koji ima dušu, rekavši da on nije kao mnogi klonirani gradovi u svetu…
Dok su juče u prijatnom, neformalnom druženju u „Gvarnerijusu” novinari i zaplesali uz Bramsovu muziku, Kolundžija je posle razgovora disciplinovano krenuo na svoju probu. Rekao nam je da je i sam začuđen kako ga probe još uvek nisu izmorile, i kako mu i u malom mestu u Srbiji nikad nije lako da počne koncert. „Ali moram da sviram, znam da neće niko drugi…”
Kolundžija voli što mu je koncert u decembru, pred novogodišnje praznike. U njegovom domu, kaže, jelka stoji okićena veoma dugo, i onda kad je u drugim kućama odavno sklonjena.
– Volim te lampice koje se pale i gase. Tada sve deluje bajkovito, i probudi se nešto detinje u meni. Svet nakratko postaje idealno mesto, a to je valjda i svrha praznika. Sećam se da je moj jadni otac donosio jelku, četiri metra visoku, veliku do plafona, i našoj sreći nije bilo kraja.
Sredinom decembra je i Sveti Nikola, Kolundžijina slava.
– Biću pun energije za koncert posle tog ručka!, poručuje kroz smeh poznati violinista.
M. Sretenović
</div>
<div id="ekonomija">
Ruske junice na uslužnom gajenju u Srbiji
U Vladi Srbije juče je potpisano pismo o namerama koje će omogućiti da se iz zapadne Evrope u Srbiju uveze 50.000 visokokvalitetnih steonih junica, čije će potomstvo nakon ukrštanja sa domaćim bikovima biti plasirano na tržište Rusije i Belorusije, izvestio je Tanjug. Vrednost čitavog projekta je 60 miliona evra, a memorandum su potpisali srpski ministar poljoprivrede Saša Dragin, predsednik Upravnog odbora ruskog „Agromeda” Vasilij Sekrijeru i generalni direktor „Ost-importa” iz Belorusije Andrej Atamančik. Potpisivanju su prisustvovali ambasador Rusije u Srbiji Aleksandar Konuzin i otpravnik poslova Belorusije Sergej Čičuk.
Ministar Dragin istakao je da je ovo „veliki dan, jer nikada nismo imali u okviru jednog sporazuma ovoliko uvećanje stočnog fonda u mlečnom govedarstvu u Srbiji”, posebno imajući u vidu probleme sa snabdevenošću domaćeg tržišta mlekom u proteklih nekoliko meseci.
„Taj problem se rešava, ali je na nama da učinimo da u što kraćem vremenu svi stanovnici Srbije imaju dovoljno kvalitetnog mleka po prihvatljivim cenama, a da poljoprivrednici mogu da se bave mlečnim govedarstvom i da ne strepe za svoju budućnost”, istakao je Dragin.
„Pored izvršne presude Upravnog suda koja je napokon donela rešenje ’Gordijevog čvora’ kako funkcioniše tržište mleka u Srbiji, i podizanja premije za mleko nakon rebalansa budžeta, ovo je sledeći korak koji i vlada i ministarstvo čine da pomognu”, naglasio je Dragin.
Reč je o robno-robnom sporazumu, pa Srbija ne plaća junice, već će one biti ovde na uslužnom gajenju, uz obavezu da se za njih koriste medikamenti iz Rusije i Belorusije, koji su po standardima Evropske unije, objasnio je Dragin, dodajući da je predviđeno da projekat traje od 2011. do 2016. godine.
Pored izvoza potomstva uvezenih junica u Rusiju i Belorusiju, „najbitnije je što u Srbiji ostaje 50.000 krava koje će davati mleko visokog kvaliteta i u velikim količinama”, istakao je Dragin.
Na novinarsko pitanje ko će moći da dobije ta grla, Dragin je kazao da postoje četiri opcije za potencijalne kooperante – u toku su pregovori sa predstavnicima Asocijacije poljoprivrednih proizvođača, mlekara i velikih farmi. Partneri iz Rusije i Belorusije ovde su osnovali svoju kompaniju. Zainteresovani su i za „grinfild” investiciju ili kupovinu preduzeća preko koga bi se taj program sprovodio, što je poslednja varijanta, kazao je Dragin, napominjući da bi „dalji tok pregovora ipak prepustio biznisu”.
Ministar poljoprivrede je napomenuo da je ovo samo prvi od sporazuma po ovom principu koji su u pripremi, dodajući da će, pre svega, biti realizovan program koji će se odnositi na simentalske rase, koje su „adekvatnije za južne delove naše zemlje”.
Vlasnik kompanije „Farmakom MB”, u čijem je sastavu Šabačka mlekara, Miroslav Bogićević, kaže da je to odličan aranžman koji će omogućiti ne samo da se poveća proizvodnja mleka u Srbiji, već i da najzad krenemo s višom fazom prerade u poljoprivredi.
– Mi smo već u pregovorima o uvozu 10.000 grla iz Bavarske i Austrije koje bi trebalo da stignu u naredne dve godine i koje bi rasporedili što našim kooperantima što na naše farme. Voljni smo da se uključimo u ovaj program Ministarstva poljoprivrede i mogli bismo da uzmemo ukupno 20.000 grla. Ljudi iz mlekare su juče bili na potpisivanju ugovora i sada proučavamo sve uslove tog aranžmana poput roka isporuke i sličnog – kaže Bogićević dodajući da je uvoz ovolikog broja grla sasvim realan.
Uvoz ovako velikog broja grla iznenađenje je za mnoge poznavaoce stočarskih prilika u Srbiji. Broj grla od čak 50.000 koji se uvoze zvuči fantastično, jer mi, kažu, nemamo uslova da prihvatimo i kvalitetno odgojimo ni 5.000, a kamoli 50.000 grla.
Sem toga, naš motiv za uslužni tov je relativno jasan – da se poveća proizvodnja mleka, ali ostaje nejasno šta je motiv Rusa za ovakav posao baš u Srbiji. S obzirom na to da humanitarni razlozi ne mogu da pretegnu, zaključak je da je to zarada.
– Može biti da je ovde jevtinija stočna hrana i radna snaga tako da će oni jevtinijom uzgojem dobiti jevtinije tele i kasnije jevtinije meso – kaže jedan stručnjak.
Ljubiša Jovanović, direktor kompanije „BD Agro” iz Dobanovaca (koja je najveći proizvođač sirovog mleka evropskog kvaliteta) kaže da je i dalje mnogo otvorenih pitanja koja traže odgovor pre nego što se napravi konačan aranžman sa ruskom i beloruskom kompanijom.
– Dva su ključna pitanja. Prvo, kako će izgledati plan otplate junica, a drugo kako će i s koliko novca za subvencije država da podrži seljake. Dakle, koliko godina i s koliko ženske teladi srpski seljak treba da otplaćuje jednu kravu koju je dobio na čuvanje. I šta je njegov interes u tom poslu. Ako je jedina korist to što će uzimati mleko, to nije dovoljno jer zbog sadašnje cene mleka seljaci u Srbiji su i prestali da ga proizvode i da zatvaraju štale. Ništa manje nije važno ni pitanje ko će obezbediti novac da se obnovi infrastruktura jer destrukcijom stočnog fonda uništena je i infrastruktura i oprema. Nije nevažno ni to što je Srbija preskupa zemlja za uzgoj junica, jer je po ceni mleka i ceni ulaznih sirovina to u Srbiji neisplativ posao. Pa u Rusiji je litar goriva 35 dinara za seljaka koji se bavi ovom vrstom poljoprivredne proizvodnje. I sve drugo je jeftinije, gas, hrana, zdravstvena zaštita... Zato nije nebitno ni pitanje šta će biti i ko će pokrivati eventualne gubitke – kaže Jovanović.
J. Rabrenović
M. Brkić

Otplate kredita sve više kasne
Preduzeća u Srbiji sve manje se zadužuju, pokazuju najnoviji podaci Kreditnog biroa za novembar, a docnja u otplati kredita sve je veća što je dokaz da nema očekivanog oživljavanja privrede. I restriktivne mere Narodne banke Srbije za smanjenje inflacije uticaće na pad kreditne aktivnosti, rekao je juče Veroljub Dugalić, generalni sekretar Udruženja banaka Srbije.
– Kada imamo visoku inflaciju, a nizak BDP za čiji su brži rast potrebne investicije, dilema je da li zaustavljati inflaciju restriktivnim monetarnim merama ili podstaći kreditnu ekspanziju. NBS je usamljena u borbi protiv inflacije, koja nije monetarne prirode, jer nije inflacija tražnje. Zato je krajnji domet NBS da ne bude podstrekač inflacije što ona sada i čini – ocenio je Dugalić.
Preduzeća, preduzetnici i građani u Srbiji su na kraju novembra bili kreditno zaduženi 1.690 milijardi dinara, što je 0,8 odsto manje nego u oktobru, a 27,8 odsto više nego na kraju prošle godine.
Krediti preduzeća, prema podacima Kreditnog biroa UBS, iznosili su 1.131 milijardu dinara, što je 1,8 odsto manje nego na kraju oktobra, a građana 507,6 milijardi, što je porast od 1,4 odsto u odnosu na prethodni mesec.
Preduzetnici su bankama bili dužni 51,4 milijarde, 0,1 odsto manje nego u septembru.
Preduzeća su u novembru kasnila u otplati 15,3 odsto kredita, što je za jedan odsto više nego u oktobru, a njihova ukupna kreditna zaduženost smanjena je 1,8 odsto.
U novembru je 60 dana i više kasnila otplata 3,5 odsto kredita građanima, koliko i u oktobru, dok preduzetnici sa zakašnjenjem većim od 15 dana izmiruju 11,9 odsto kredita, što je 0,6 odsto više nego prethodnog meseca.
Dugalić je rekao da ne postoji opasnost da neka banka zapadne u probleme zbog porasta loših, odnosno nenaplativih kredita, jer sve banke u Srbiji imaju više novca rezervisanog za takve slučajeve nego što je to zakonom predviđeno.
Građani su se najviše zadužili po osnovu stambenih kredita, koji su na kraju novembra iznosili 279,9 milijardi dinara i bili 1,9 odsto veći nego mesec dana ranije, odnosno 28,5 odsto veći nego na kraju prošle godine.
Zaduženje stanovništva po osnovu gotovinskih kredita je u novembru za 10,5 odsto bilo veće nego u oktobru i iznosilo je 127,8 milijardi dinara, dok su potrošački krediti bili 40,1 milijardu dinara i za 7,6 odsto su veći nego prethodnog meseca.
Dugalić je objasnio da je rast gotovinskih i potrošačkih kredita posledica promene metodologije razvrstavanja kredita, zbog čega su i krediti za refinansiranje smanjeni za 27,5 odsto i iznose 35,1 milijardu dinara.
J. Rabrenović
---------------------------------------------------
Blokada plate samo sa sudskom odlukom
Kreditni biro nije instrument uterivanja dugova, rekao je Dugalić. Dužnicima se može staviti blokada na platu za neizmirene obaveze prema bilo kome, ali samo s na osnovu pravosnažne sudske presude, rekao je juče Veroljub Dugalić, sekretar Udruženja banaka Srbije. Znači, onaj ko ima problem da naplati svoje potraživanje ne može da stavi zabranu na platu bez sudskog postupka.
– Podaci o neplaćenim komunalnim računima neće se skupljati u Kreditnom birou, jer je iskustvo od pre godinu dana, kada su građanima dostavljani računi s starim dugom bez informacije kako je i kada on nastao, pokazalo da ti podaci još nisu sasvim uređeni. Uskoro bi u Kreditnom birou mogli da se nađu podaci o tome da li je neko platio porez ili ne. Ali samo to, a ne i kolike su mu poreske obaveze.
---------------------------------------------------
Predlog zakona na štetu banaka 
Pojedine odredbe Nacrta zakona o zaštiti prava korisnika finansijskih usluga, ukoliko budu usvojene u sadašnjem obliku, mogu da poremete stabilnost i sigurnost bankarskog sektora. Problem je što su finansijske usluge izjednačene sa prodajom robe, poput odeće i obuće, rekao je juče Dugalić.
Dugalić je naveo da je neprihvatljiva odredba da klijent banke, koji je bio upoznat sa svim klauzulama ugovora, 15 dana po odobravanju kredita može da odustane od njega, bez ikakvih posledica i troškova, a da po isteku 30 dana od korišćenja zajma može da vrati glavnicu, sa redovnom kamatom što znači da se novcem koristio mesec i po dana.
Po predlogu zakona, u slučaju gubitka ili krađe platnih kartica, klijent plaća najviše do 150 evra, a preko toga nastale troškove plaća banka koja je izdala karticu, što je takođe neprihvatljivo, smatra Dugalić.
Sporna je i odredba po kojoj u slučaju da je klijent nezadovoljan kvalitetom robe koju je kupio na kredit štetu treba da mu nadoknadi banka.

U ponedeljak potrošeno 140,4 miliona kilovat sati struje
BEOGRAD – Elektroprivreda Srbije (EPS) saopštila je da je u Srbiji prvog dana sedmice potrošeno 140,4 miliona kilovat sati struje.
Kako se navodi u saopštenju, krajem sedmice, sa padom temperature, očekuje se još veća potrošnja električne energije i moguće je da bude oboren rekord od 26. januara 2010. godine kada je samo u jednom danu potrošeno 156,3 miliona kilovat sati struje.
EPS naglašava da će obezbediti dovoljne količine električne energije za sve kupce, ali dodaje da su mogući kvarovi na lokalnim distributivnim mrežama usled preopterećenja zbog velike potrošnje.

Potpisan sporazum o finansiranju neprofitnih stanova
BEOGRAD – Predstavnici ministarstva životne sredine i prostornog planiranja i 13 gradova i opština iz Srbije potpisali su danas sporazum o finansiranju izgradnje 1.700 neprofitnih stanova čija je ukupna vrednost oko pet milijardi dinara.
Pomoćnik ministra Nebojša Janjić je prilikom potpisivanja projekta istakao da je Upravni odbor Razvojne banke Saveta evrope odobrio kredit od 32 miliona evra, a sa učešćem gradova i opština njegova ukupna vrednost je oko pet milijardi dinara.
Prema njegovim rečima, 1.200 stanova je namenjeno prodaji i njihova cena će biti od 600 do 700 evra po metru kvadratnom, dok je ostalih 500 stanova namenjeno porodicama koje nisu kreditno sposobne, ali će moći da pod beneficiranima uslovima dobiju stanove u zakup po ceni od 40 do 80 evra mesečno.
Kriterijumi za dodelu stanova su propisani Zakonom o socijalnom stanovanju, ali i po kriterijumima koje će lokalne samouprave same da definišu, kazao je Janjić.
On je istakao da kamatna stopa, za kredite koji će biti davani na 24 godine, neće prelaziti četiri odsto, a na početku će biti i manja, te će se prosečna mesecća rata kretati od 120 do 200 evra po domaćinstvu, u zavisnoti od velicicne stana.
Stanovi će biti građeni u Kragujevcu, Čačku, Užicu, Kraljevu, Pirotu, Kikindi, Kruševcu, Pančevu, Zrenjaninu, Smederevu i Zaječaru, naveo je Janjić.
''Projekat predstavlja prvu realizaciju Zakona o socijalnom stanovanju, ali i nastavak aktivnosti ministarstva na povećanju stambene dostupnosti u Srbiji'', rekao je Janjić i dodao da su stanovi namenjeni porodicama sa srednjim i nižim prihodima.
Dodelu stanova će obavljati lokalne samouprave, a gradnja je poverena opštinskim i gradskim stambenim agencijama, zaključio je Janjić.

Bajec: Sledeće godine inflacija će biti niža nego 2010.
BEOGRAD – Profesor Ekonomskog faktulteta u Beogradu Jurij Bajec ocenio je da će sledeće godine inflacija biti niža nego 2010., ali da je nemoguće precizno predvideti kretanje kursa dinara prema evru.
Bajec je rekao za Radio televiziju srbije da kurs dinara u 2011. mogao da bude stabilan zbog očekivanog značajnijeg priliva deviza, ocenjujući da se u Srbiji neće živeti lošije nego ove godine.
"Kurs dinara bi mogao da bude stabilniji, jer se očekuje značajan priliv deviza na osnovu prodaje Telekoma i stranih investicija koje su uglavnom već dogovorene", precizirao je Bajec.
"Ako bi taj priliv deviza bio značajniji, a mislim da će do toga doći i ukoliko država bude vodila jednu ozbiljnu politiku umerenog trošenja budžeta, dakle, onoga što poreski obveznici plaćaju u vidu raznih poreza, onda bi kurs mogao da bude stabilniji", ocenio je Bajec.
Prema njegovoj proceni, predstoji rast cena pod kontrolom države koje su zbog teškog položaja građana "kočene", što se prvenstveno odnosi na cenu struje.
Bajec je rekao da je i mnogo učinjeno u smanjenju javne potrošnje, pre svega državnih institucija, kako bi se i na taj način ostvarile uštede u budžetu, što je bio jedan od osnovnih uslova za dobijanje kredita od Međunarodnog monetarnog fonda.

Stiže 50.000 visokomlečnih krava
BEOGRAD - Rusija i Belorusija će finansirati nabavku 50.000 visokomlečnih krava za Srbiju, koja će zauzvrat od sledeće do 2016. godine isporučivati njihovu telad tim zemljama, rečeno je na današnjem potpisivanju pisma o namerama za taj posao.
Ministar poljoprivrede Srbije Saša Dragin rekao je da je vrednost čitavog projekta 60 miliona evra, kvalitetne steone junice biće uvezene iz Zapadne Evrope, a Srbija neće plaćati za njih, nego one dolaze na „uslužno gajenje” i Rusiji i Belorusiji će biti isporučivan kvalitetan podmladak.
Kako je objasnio, uvezene junice će se u Srbiji osemenjavati sa kvalitetnim domaćim bikovima, a obaveza je i da svi preparati i medikamenti koji se koriste budu iz Rusije i Belorusije.
Dragin je istakao da Srbija do sada nikada nije imala, u okviru jednog sporazuma, ovako veliko uvećanje stočnog fonda u mlečnom govedarstvu, koji će pomoći rešavanju problema nestašice mleka.
„Pored izvršne presude Upravnog suda koja je napokon donela rešenje 'Gordijevog čvora' kako funkcioniše tržište mleka u Srbiji, posle podizanja premije za mleko nakon rebalansa budžeta, ovo je sledeći korak koji Vlada čini da pomogne mlečno govedarstvo”, naveo je on.
Prema rečima Dragina, danas potpisani sporazum je prvi koji je napravljen po ovom principu, jer je na putu još nekoliko za neke druge rase, pre svega simentalske, koje su adekvatnije za južne delove Srbije.
Pismo o namerama je potpisano sa predstavnicima ruske kompanije Agromed i beloruskog Ost-importa, a sada predstoji dogovor sa Ministarstvom poljoprivrede kako će se tih 50.000 junica rasporediti i kako će se najbolje koristiti.
Potpisivanju su prisustvovali i ambasador Rusije i Beogradu Aleksandar Konuzin i otpravnik poslova beloruske ambasade Sergej Čičuk.

Miljković: Održati JAT do nove kompanije
BEOGRAD – Državni sekretar za aviosaobraćaj u Ministarstvu za infrastrukturu Miodrag Miljković izjavio je da je najvažnije održati JAT u stabilnom poslovanju do operativnosti nove kompanije.
Vlada Srbije je 16. aprila donela strategiju, koja će biti završena krajem 2011. godine, o formiranju nove kompanije koja bi preuzela funkciju domaćeg nacionalnog avioprevoznika, a njome je predviđeno i pronalaženja strateškog partnera, podsetio je Miljković.
„Suština je dobijanje konkurentnog nacionalnog prevoznika, uz strateško partnerstvo sa drugom velikom kompanijom”, istakao je Miljković za RTS .
On je najavio da bi se posle izbora konsultanta obavila analiza, procenila vrednost JAT-a i počeli pregovori sa zainteresovanim ponuđačima, sačinili uslov i raspisao tender.
Sa najboljim ponuđačem bi počelo osnivanje nove kompanije, njena dokapitalizacija i dovođenje u operativnost, najavio je on.
Prema Miljkovićevim rečima, zainteresovanih ponuđača ima, jer će pod povoljnim uslovima dobiti kompaniju bez dugova, sa smanjenim brojem ljudi, obnovljenom flotom, iskusnim pilotima.
JAT je duže vreme u teškom stanju zbog stare flote, velikog broja zaposlenih, velikih troškova i smanjenih prihoda i nerentabilnog poslovanja i linija, podsetio je Miljković.
U petak će Srbija biti domaćin zajedničkog komiteta svih članica multilateralnog sporazuma o vazdušnom saobraćaju u Evropi, najavio je Miljković.

„Pošte Srbije” povećale dobit za 19 odsto
BEOGRAD – Direktor „Pošte Srbije” Goran Ćirić izjavio je da je neto dobit tog javnog preduzeća za 11 meseci ove godine dostigla 4,4 milijardi dinara, što je za 19 odsto više nego u istom razdoblju 2009.
Ćirić je, na otvaranju 28. Simpozijuma o novim tehnologijama u poštanskom i telekomunikacionom saobraćaju - PosTel 2010., naveo da je „Pošta Srbije” pružila 426 miliona usluga i ostvarila prihod od 22,7 milijardi dinara.
Prema njegovim rečima, sledeće godine je u planu izgradnja tri poštanska centra u Beogradu, Novom Sadu i Nišu, u koje će biti uloženo 40 miliona evra iz sopstvenih prihoda, a koje će doprineti potpunoj automatizaciji obrade poštanskih pošiljki.
Ćirić je podsetio da je to preduzeće, uprkos krizi, pokrenulo mnoge značajne projekte, među kojima je elektronski registar građana - matične knjige i državljanstva, koji je u prvoj fazi obuhvatio Beograd, Novi Sad, Kragujevac, Leskovac i Valjevo, a u drugoj fazi još 22 grada.
„Pošta” je realizovala i projekte elektronske uprave i kvalifikovanih elektronskih sertifikata, rekao je Ćirić na skupu i dodao da je trgovanje besplatnim akcijama pokazalo da ovaj sistem može da realizuje velike projekte.
Ćirić je najavio da će to preduzeće početkom sledeće godine raspisati konkurs za prijem 50 mlađih saradnika, diplomiranih inženjera, kako bi do 2012. godine imali savremenu poštu koja će, uz stručne ljude, pružiti savremene usluge.
Ministarka za telekomunikacije i informaciono društvo Jasna Matić, koja se trenutno nalazi u Njujorku, poručila je učesnicima PosTela putem video bima da su poštanski saobraćaj i telekomunikacije bitan segment konkurentnosti domaće privrede, ekonomije znanja, globalne ekonomije i kvalitetnog života građana.
„Sigurna sam da će radovi koji budu izloženi na ovom simpozijumu doprineti unapređenju tehnologija u telekomunikacijama i poštanskom saobraćaju, kao i da će olakšati liberalizaciju i prilagođavanje svetskom tržištu harmonizacijom sa EU”, rekla je Matić.
Na dvodnevnom simpozijumu, radove će predstaviti oko 450 renomiranih stručnjaka iz poštanskih i telekomunikacionih organizacija, agencija, instituta i fakulteta. Tematika simpozijuma obuhvata modele globalnog i nacionalnog razvoja, poštanske tehnologije, elektronsko poslovanje, IKT, projektovanje infrastrukture i multimedijalne komunikacije.
Tokom održavanja simpozijuma, biće organizovan i okrugli sto na temu „Uloga regulative u realizaciji digitalne agende”.
</div>
<div id="vesti">
Života dobio spor u Strazburu protiv Srbije
Od našeg stalnog dopisnika
Brisel – Evropski sud za ljudska prava u Strazburu presudio je juče u slučaju „Života Milanović protiv države Srbije” da srpske vlasti nisu delotvorno istražile napade na člana Hare Krišna zajednice – Milanovića, koji su verovatno bili inicirani verskom mržnjom. Sudsko veće navelo je u presudi da vlasti nisu sprečile ponovljene napade na članove ove verske zajednice i da nisu pravilno istražile incidente.
Podnosilac tužbe – Života Milanović (1961) iz sela Belica kod Jagodine od 1984. godine je vodeći član Hare Krišna zajednice u Srbiji. Od 2000. godine Milanović je počeo da prima anonimne telefonske pretnje, a 2001. godine on je o tome prvi put obavestio policiju i saopštio im da je njegov utisak da mu prete članovi ultradesničarske organizacije Obraz.
Milanovića su više puta od 2001. do 2007. godine napadali neidentifikovani muškarci koji su ga ubadali i sekli noževima, zbog čega je on četiri puta završio u bolnici gde mu je pružana nega. Svaki od slučajeva dogodio se uveče ili kasno noću u okolini stana Milanovićevih rođaka u Jagodini i svaki put su napadi prijavljeni policiji. Milanović je tvrdio da su napadači pripadnici lokalnih desničarskih organizacija.
Sudsko veće takođe navodi da je policija više puta ispitivala Milanovića i potencijalne svedoke i preduzimala izvesne istražne radnje, ali nije uspela da identifikuje napadače. Policija je obavestila Ministarstvo unutrašnjih poslova da nisu pronašli dokaze o postojanju desničarskih organizacija na teritoriji opštine Jagodina.
Dva meseca posle incidenta koji se dogodio 2005. godine Milanović je podneo krivičnu prijavu protiv nepoznatih počinilaca, a od naredne godine Životu su podržale organizacije za ljudska prava koje su zajedno sa njim tražile krivično gonjenje za nepoznate napadače. Tokom istrage Milanović je zatražio od policije da ispita lidera lokalne političke partije, kao i da utvrdi da li su neki od članova te partije skinhedsi. Milanović je takođe tražio od policije da poseti mesnu crkvu u kojoj su navodno smeštene prostorije Obraza.
U policijskim zapisnicima više puta je pribeleženo da je Milanović pripadnik verske sekte i da „čudno izgleda”. U izveštaju iz aprila ove godine policija je primetila da se većina napada na Milanovića dogodila u vreme glavnih pravoslavnih verskih praznika i da je on u razgovoru sa medijima naglašavao svoju versku pripadnost.
Milanović se u oktobru 2007. godine obratio Evropskom sudu za ljudska prava u Strazburu pozivajući se na članove 2. (pravo na život), 3. (zabranu mučenja i nečovečnog postupanja) i 13. (pravo na delotvoran pravni lek). On se žalio na neuspeh vlasti da spreče ponovljene napade na njega i da ih pravilno ispitaju.
U odluci suda navedeno je da je s obzirom na to da je Milanović zadobio mnoge povrede (uglavnom posekotine) u kombinaciji sa strahom i osećajem bespomoćnosti – on bio zlostavljan. Sudsko veće je zaključilo da je bilo propusta u saradnji između policije i javnog tužioca, kao i da je istraga bila fokusirana samo na Jagodinu iako su ultradesničari poznati u celoj zemlji. 
Sudsko veće navodi da je od drugog napada policiji moralo da bude jasno da je Milanović, kao pripadnik verske manjine, bio sistematski napadan, kao i da će biti ponovo napadnut. Međutim ništa nije učinjeno da se spreče ti napadi. Vlasti su sprovele istražne radnje i naišle na teškoće, kao što je očigledan nedostatak svedoka. Sud smatra da nisu preduzete sve mere da on bude zaštićen i ocenjuje da izjave u policijskim izveštajima koje opisuju Milanovićev izgled i verovanja, navode na to da su postojale sumnje da je on zaista žrtva napada.
Konačno, sudsko veće naložilo je državi Srbiji da isplati Životi Milanoviću 10.000 evra na ime nematerijalne štete i još 1.200 evra za troškove suđenja. Prema rečima Endrjua Katinga, iz briselske kancelarije Saveta Evrope, Srbija ima pravo žalbe na ovu presudu u roku od tri meseca.
Vladimir Jokanović 
----------------------------------------
Života ne zna da je presuđeno u Strazburu
– Nevladina organizacija Inicijativa mladih za ljudska prava iz Beograda poslala je podnesak sudu u Strazburu oktobra 2007. godine nakon mog petog napada kada sam bio iskasapljen po nogama, rukama i kada sam imao otvorenu ranu na rebrima. Na to smo se odlučili zato što su iz policije i Opštinskog tužilaštva po gradu počele da kruže priče da mene plaćaju iz inostranstva da sam sebe bodem nožem. Iz 2005. godine imam odgovor Inspektorata u kome piše da Policijska uprava Jagodina nije uradila sve što je u njenoj nadležnosti da bi pronašla napadače –navodi Života Milanović za „Politiku”.
On dodaje da je od 2001. godine napadnut pet puta, jer je od 1984. godine član hinduvajšnavske vere u Indiji. Zadobio je četiri rane u stomak, urezivan mu je krst na glavu, a najgore mu je bilo kada su mu probušili stomak nožem i kada je vazduh počeo da izlazi iz njega.
– Novac je potpuno nevažna stvar. Problem je u tome što ti ljudi mogu da napadnu nekog drugog i što policija ne radi svoj posao. I dalje se bojim, pa kad god dođem u grad, budem sa nekim prijateljem da me ne bi napali – kaže Života i dodaje da napadi neće da ga otrgnu od vere zbog „kvaliteta njene filozofije”.
Z. G.

Optuženi jataci Župljanina
Tužilaštvo za ratne zločine podiglo je optužnicu protiv šest osoba koje se terete da su bile jataci haškog optuženika Stojana Župljanina i pomagale mu da se skriva od maja 2002. do juna 2008. godine, kada je uhapšen u Pančevu.
Stojanu Župljaninu su, prema navodima optužnice, u skrivanju pomogli nekadašnji predsednik Izvršnog veća Vojvodine Koviljko Lovre kao i vlasnik stana u kome je Župljanin uhapšen Nikola Tepić. Za skrivanje Župljanina na teritoriji Vojvodine terete se i Mlađen i Vinka Marjanović kao i Slobodan i Milorad Koprivica. Njima tužilaštvo stavlja na teret da su Župljanina krili u stanovima, davali mu novac, odeću, obaveštavali ga o potragama za njim i organizovali proslave i večere sa starim prijateljima.
Župljanin je u razgovoru sa jatacima koristio šifre. Kako „Politika” saznaje, osoba koja je bila u bliskim odnosima sa Župljaninom izjavila je kao svedok da je dostavila knjigu šifara Radetu Bulatoviću, tadašnjem šefu BIA još 2006. godine, dve godine pre nego što je on uhapšen u Pančevu. U toj knjizi bio je spisak svih adresa na kojima se krio kao i telefoni jataka, pa ipak dve godine nije ništa učinjeno da se Župljanin uhapsi. Šifra „patke plivaju na 40” značila je odlazi u Rusiju. „Zvezda je izašlo previše” značilo je opasna pratnja, dok je „deca” bila šifra za kartice.
Župljanin se tokom skrivanja lažno predstavljao kao Branislav Vukadin, koristeći dokumenta na ime čoveka koji je poginuo 1992. godine. Dogodilo se da je tokom skrivanja u Rusiji, Župljanin upoznao rođaka pravog Branislava Vukadina. Kada mu je taj čovek rekao da ima isto ime i prezime kao pokojnik, Župljanin je istog dana pobegao iz Rusije.
On je, kako saznajemo, lažni identitet dobio iz centra bezbednosti na Palama. Uz pomoć izbegličke legitimacije dobio je originalna dokumenta u Srbiji. Akcioni tim utvrdio je da se Župljanin skrivao na 26 mesta u Srbiji i da je boravio u Moskvi, Parizu i Lagosu u Nigeriji.
– Optužnica sadrži mapu Župljaninovog skrivanja. U toku je pretkrivični postupak protiv još 22 osobe za koje se sumnja da su sakrivale Župljanina na teritoriji čitave Srbije – rekao je Bruno Vekarić, portparol tužilaštva.
D. Čarnić
</div>
<div id="kolumna">
Agroživinski model privrednog rasta Srbije
„Srbijagas” kupio „Agroživ”! I to za 11,3 miliona evra. Zašto? Zato što je u dotičnom zaposleno 1.000 ljudi. „Najlakše je pustiti nešto u bankrot, ali država u kriznim vremenima mora da se pojavi kao neko ko interveniše na tržištu i da sačuva radna mesta”, rekao je, prema Tanjugu, čelnik „Srbijagasa” i dodao da postoji saglasnost u vladi da je „ovo ekonomski nadmoćniji (Sic!) model”.
Odlično, drago mi je da u srpskoj vladi, toj oazi harmonije, doslednosti, ozbiljnosti i posvećenosti napretku Srbije, postoji saglasnost o nečemu. Izgledalo je, doduše, da postoji saglasnost da niko ne treba da ide u Oslo, budući da je to u skladu sa našim opredeljenjem za evropske integracije. Kako je rekao premijer „to je taktički potez za dostizanje evropskih integracija”. Ali, iznebuha, odlete izaslanik premijera i tako pokvari te naše integracije.
Stoga mora da se radi brzo. Predlažem da se pomenuta saglasnost, oko „Agroživa”, ne Osla, pretvori u viziju i da se usvoji novi model: agroživinski model privrednog rasta i razvoja Srbije. Predlažem da se ovaj model prvo primeni na najvećima. Evo, sam po sebi se nameće ,,Maksi”. Sjajna ideja! Prvo, više se niko ne bi uzbuđivao da li „Maksi” ima dominantan položaj na tržištu (monopolski, što bi se reklo terminologijom našeg KZ). To više ne bi bio nikakav problem, pošto monopol već odavno i to po zakonu imaju brojna državna, pardon, javna preduzeća. I struja, i gas, i svi ostali, svi su oni državni monopolisti od osnivanja i malo kome to smeta, tako da je najbolje da se „Maksi” nacionalizuje i da postane „Nacionalni maksi” sa zaštićenim monopolskim položajem. Drugo, više se ne bi raspravljalo o tome kako da se naplati porez na kapitalnu dobit ukoliko sadašnji vlasnik to proda nekakvoj belgijskoj firmi. Država bi ukalkulisala taj porez u ponuđenu cenu, a ponuda bi bila takva da se ne može odbiti. Treće, „Nacionalni maksi” bio bi u našim rukama, svi ćemo mi, preko naših vrlih posrednika u vlasti, biti vlasnici, a to je valjda daleko važnije nego da ga kupi nekakva strana firma. Ne misle oni dobro nama – treba da očuvamo naše resurse.
Dobro, ovo smo rešili, ko bi bio sledeći? Predlažem Luku ,,Beograd”. Toliko muke i buke zbog tog preduzeća. I ti privatni vlasnici, taj Beko i ti njegovi, oni hoće da se bave nečim što donosi profit, a ne da pretovaruju šoder – sve na 800 metara od gradskog centra oni hoće da grade poslovno-stambeni kompleks, procenjuju da za tim postoji tražnja. Pa još kažu da je to silno zemljište luke ipak uknjiženo kao imovina luke u njenim poslovnim knjigama. Pa onda se ceo Zakon o planiranju i izgradnji (i prateći podzakonski akti) donosi tako da se dohaka luci Beograd, što nije uspelo, pa se zbog toga sada menja praktično ceo zakon. Država treba da kupi Luku ,,Beograd”! Pogledajte šta se sve dobija. Prvo, nema više rasprave ko je vlasnik zemljišta i kog zemljišta – sve će to postati državno. Drugo, kada se to uradi, onda pod hitno doneti novi urbanistički plan kojim će se područje luke pretvoriti u stambeno poslovnu zonu (što su već odavno uredili svi normalni gradovi u Evropi, onoj koja nema alternativu). Pa onda država može sama, sredstvima iz budžeta, äà gradi i poslovne i stambene objekte, a za kupce tih objekata će takođe iz budžeta obezbediti subvencionisane kamate na kredite kako bi mogli da vrate u budžet sve to negde zaključno sa 2043. godinom – fiskalna odgovornost, nego šta!
Ukoliko neko misli da ovo nije realistično, podsetiću vas na to da se „i na najduži put kreće prvim korakom” (kineska poslovica, vrlo su popularne ovih dana) – danas „Agroživ”, sutra cela Srbija! Već su pozitivno reagovali u okružnom sudu u Valjevu budući da se sprema plan reorganizacija ,,Valjevske pivare” u stečaju kojim se predviđa da većinski vlasnik postave država, otelotvorena u poreskoj upravi, kojoj pivara duguje dve milijarde dinara. Prva srpska državna pivara!
Sjajna rešenja! Problem je u tome što nedostaje kadar. U ovoj vladi teško da bilo ko veruje u bilo šta. Oni su ljudi privrženi sebi, a ne ideji, a za sprovođenje ovakve koncepcije potrebni su oni koji veruju i u ideje i u sebe. A takvih više nema: nema ni Koste Mihajlovića, ni Nikole Čobeljića, nema ni Svetozara Vukmanovića (Tempa), čak ni Mirka Marjanovića. Znači, ovo ne može da se sprovede. Kakva šteta! Onda brzo mora da se smisli neka vruća politička parola. Na primer: „Oslo nema alternativu!”
predsednik CLDS-a, profesor Pravnog fakulteta u Beogradu
</div>
<div id="zdravlje">
Preti li nam nestašica lekova
Nestašica lekova i slom farmaceutskog tržišta je mogući scenario u našoj zemlji ukoliko se nastave međusobna dugovanja Republičkog zavoda za zdravstveno osiguranje, apoteka i veledrogerija, smatraju apotekari. Prema rečima Dragutina Rajevca, iz Saveza privatnih apotekara, najbolje bi bilo cene lekova „vezati” za kurs evra, jer medikamenti nisu manje važni od energenata čija cena raste.
– Niko nema novca da napravi velike količine lekova, a činjenica je da nestašica može da izazove paniku i povećanu potrošnju. Niko neće da radi za džabe, a pitanje je kako mogu svi da se namire ako država duguje veledrogerijama, a oni proizvođačima – rekao je Rajevac.
Državni zdravstveni organi imaju drugačiji stav. U Republičkom zavodu za zdravstveno osiguranje kažu da ne postoje ozbiljnije nestašice lekova, kao i da je nedostajanje pojedinih medikamenata kontrolisano i da se rešava nabavkom lekova istog terapijskog dejstva od drugih proizvođača.
– RZZO redovno dobija izveštaje od zdravstvenih ustanova o deficitarnosti medikamenata sa Liste lekova. RZZO je do prošle godine, kada je prihod Fonda bio stabilniji i kada je bila veća zaposlenost, izvršavao obaveze prema apotekama u roku od 30 do 60 dana. Međutim, smanjenjem prihoda, Fond je prolongirano period plaćanja na 100 dana – istakla je Sanja Mirosavljević, načelnik Centra za informisanje javnosti RZZO.
Profesor dr Tomica Milosavljević, ministar zdravlja, istakao je juče da će ovo ministarstvo raditi sve ono što po Zakonu o lekovima mora da radi i upozorio da će izgubiti licencu za rad svi koji ne budu poštovali obaveze na tržištu snabdevanja lekova u našoj zemlji.
U javnosti su se pojavile tvrdnje da kompanija „Velefarm” najviše duguje proizvođačima i da slom ove fabrike može da dovede do kraha farmaceutskog tržišta. U ovoj najvećoj srpskoj veledrogeriji kažu za „Politiku” da, na osnovu saznanja kojima raspolažu i aktuelnih dogovora sa najvećim proizvođačima, ne očekuju veće poremećaje u daljem snabdevanju lekovima i sanitetskim materijalom, poput gaze. Do povremenih nestašica pojedinih lekova, kažu u ovoj kući, može svakako doći, ali to nije neuobičajeno.
– Svesni smo činjenice da više nema mesta nerealnim planovima, hiperprodukciji lekova, neracionalnosti u sistemu nabavke lekova koje finansira RZZO, kao i nenamenskom raspolaganju sredstvima u zdravstvenim ustanovama. Svesni smo i hitne potrebe da se utvrde kriterijumi i standardi za bavljenje ovom delatnošću. „Velefarm” je poslednjih dana sa proizvođačima lekova postigao dogovore o urednom izmirenju već nastalih obaveza, a ujedno je prihvatio odgovornost da i dalje bude glavni snabdevač zdravstva Srbije – objasnio je Rade Lazarević, direktor razvoja i strateškog marketinga u „Velefarmu”.
U kompaniji „Galenika” objašnjavaju da redovno snabdevaju tržište lekovima i da imaju obezbeđen lager svih proizvoda za sledeća tri meseca.
– Problemi oko naplate potraživanja od veletrgovina postoje i trenutno smo svi zajedno angažovani na pronalaženju modela za njihovo prevazilaženje – kaže Slavica Radović, pomoćnik generalnog direktora „Galenike” za marketing i prodaju.
Veliku nestašicu ne očekuju ni u farmaceutskoj kući „Aktavis”. Dr Pavle Marjanović, direktor ove kompanije, tvrdi da nestašice njihovih lekova neće biti i da im je cilj da obezbede kontinuirano snabdevanje građana medikamentima.
– Nedostaje samo jedan naš lek zbog toga što je u toku obnova njegove registracije. Nalazimo razne načine da rešimo probleme sa naplatom, pre svega sa veledrogerijama. Kriza likvidnosti u zemlji postoji, ali će biti rešena. Ako smo preživeli i teške devedesete, i bombardovanje, i sankcije, ne vidim razlog zašto ne bismo trenutno stanje koje nije alarmantno – rekao je dr Marjanović.
D. Davidov-Kesar
----------------------------------------------------
Lekovi koji nedostaju
Među lekovima koji se dobijaju na recept, u ovom trenutku, kako navode u Apoteci „Beograd”, nedostaju „baktrim” (Galenika), „kliacil” (Jugoremedija), „eritromicin” sirup (Jugoremedija), „ferogradumet” (Galenika), „trodon” (Hemofarm), „nitroglicerin” (Srbolek)...
Od medikamenata koji se uvoze trenutno nedostaju „vigantol” kapi (Merk), „kleromicin” sirup (Aegis), a već duže vreme u apotekama nema „bromokriptina” (Zdravlje), „aktivela” (Novonordisk), „nolvadeksa” (Astra Zeneka) i „rokaltrola” (Roš).
D. D. K.
---------------------------------------------
U začaranom krugu
– Našli smo se u začaranom krugu. RZZO kasni četiri meseca sa plaćanjima za preuzete lekove, bolnice podmiruju razna dugovanja, a lekovi nisu u prioritetu pa se tako se dug prema proizvođačima prolongira i rok naplate premašuje 300 dana. Najveći dužnik nam je i najveći distributer sa kojim smo potpisali ugovor o restrukturisanju duga, koji podrazumeva nekoliko modela smanjenja dugovanja. ŠTADA grupa, koja je vlasnik „Hemofarma”, i sama je učestvovala u rešavanju ovog problema na tržištu lekova u Srbiji otpisom znatnog dela duga. Mi smo u tim okolnostima potpuno spremni da participiramo u uštedama, dostupnosti lekova i likvidnosti republičkog budžeta i budžeta RZZO-a. Ali apelujemo da se teret ravnomerno rasporedi na sve koji čine sistem – rekao je Volfram Hajniš, generalni direktor „Hemofarma”.
</div>
<div id="vesti">
Tri šporeta iz studentskog džepa
Kraljevo – Pomoć kakvu su i sami ugroženi ponajmanje očekivali stigla je danas u Kraljevo. Tri šporeta na drva od studentskog džeparca i još pride dve grejalice. I, koliko sutra, neko od unesrećenih u nepogodi će se ogrejati, neko ko je sada u šatoru, kontejneru ili raspukloj kući... Darodavci su prepustili štabu da
odluči koja će to porodica biti, a njima, studentima beogradskog Fakulteta političkih nauka, bilo je najvažnije da su, srazmerno svojoj slabašnoj finansijskih moći, još nemoćnije pomogli.
A sve je krenulo na inicijativu budućih kolega novinara sa četvrte godine pomenutog fakulteta. Na vesti i slike porušenih kuća i tugu
beskućnika osmislili su akciju „Mala pomoć mnogo znači”. Taj slogan ispisali su i na lepo osmišljenom plakatu koji su postavili na vidna mesta u zgradi svog, ali i susednog Fakulteta organizacionih nauka. I krenuli su u malu kampanju među kolegama, pa se u posebno postavljene kutije u holu zgrade FPN prikupilo 52.000 dinara. Onda su iz Kraljeva doznali da ovih hladnih dana za porodice u privremenom smeštaju nema dovoljno šporeta. Studenti su za prikupljenu svotu u radnji „Tehnomanije” mogli da pazare tri šporeta, ali su im trgovci dali popust od deset odsto pa je njihov paket pomoći za Kraljevčane upotpunjen i sa još dve grejalice.
U ime svih kolega koji su se zarad solidarnosti sa ljudima u nevolji odrekli ponekog izlaska, neke bioskopske prestave ili kafe u studentskom klubu... u Kraljevo su juče stigli studenti FPN-a: Saša Ozmo, Ivana Babović, Sanja Zrnić, Jelena Arsić, Sandra Babić, Željko Blažić i Tadej Kurepa.  
Domaćine su, prilikom predaje pomenute pomoći, čak upitali „šta bi još mogli da pomognu” ne skrivajući zadovoljstvo što im je uspela ova humana akcija, kako su nam objasnili, pokrenuta sasvim spontano, bez „posredovanja” bilo koje stranke, nevladine pa čak ni studentske organizacije...
M. Dugalić 
----------------------------------------
Grade kuće i po hladnoći 
Kraljevo – Majstori ivanjičkog konzorcijuma za proizvodnju montažnih kuća i juče su, uprkos velikoj hladnoći u Kraljevu, radili na podizanju pet takvih objekata, a danas će započeti montažu još 13 kuća. Ne smeta im, kažu, hladnoća, radove bi jedino prekinuli u slučaju kiše.
Predstavnici konzorcijuma koji podiže temelje započeli su radove na ukupno 35 gradilišta tako da je procena građevinara da će
do kraja ove godine u Kraljevu biti montirano ukupno oko tridesetak kuća i isto toliko porodica u njih useljeno. No, želje političara i predstavnika Štaba za vanredne situacije su da taj broj bude znatno veći, govori se čak i oko stotinu podignutih kuća do novogodišnjih praznika. Stoga se insistira na povećanju kapaciteta, većem angažovanju i boljoj koordinaciji onih koji grade temelje i onih koji na njih montiraju kuće.
Inače, stručne komisije su do sada procenile da je oko 470 kuća na području Kraljeva za rušenje. Pošto je od oko 16.000 prijavljenih pregledano tek oko osam hiljada oštećenih objekata, postoji mogućnost da broj kuća za rušenje bude i veći od često pominjanih pet stotina. Zato će uslediće još jedna detaljna provera, ne stručnih ocena što se stabilnosti objekta tiče, već podataka, recimo da li su pojedini oštećeni objekti bili ranije, pre zemljotresa, useljeni i za stanovanje korišćeni, jer postoje indicije da ima i zloupotreba spremnosti države da pomogne u saniranju posledica zemljotresa u Kraljevu.
M. D.
</div>
<div id="magazin">
Brankici Stanković uručena nagrada "Ličnost godine"
BEOGRAD – Šef Misije Organizacije za evropsku bezbednost i saradnju (OEBS) u Srbiji ambasador Dimitrios Kipreos uručio je večeras nagradu OEBS- a "Ličnost godine" novinarki B92 Brankici Stanković, na svečanosti u Skupštini grada Beograda.
"Nagrada 'Ličnost godine', čije se dodeljivanje organizuje već pet godina zaredom, odaje priznanje pojedincima koji su uradili nešto značajno za društvo", rekao je Kipreos.
On je istakao da se Stankovićeva bavi istraživanjem osetljivih tema kao što su veze između organizovanog kriminala, huligana na fudbalskim stadionima i politike, "što je velika usluga svima koji se bave uspostavljanjem vladavine prava i unapređenjem poštovanja ljudskih prava".
Kipreos je kazao da mu je čast što je lično uručio nagradu, jer je na taj način odao priznanje Stankovićevoj za izvanredan doprinos informisanju javnosti u Srbiji.
Za razliku od prethodnih godina, kada se nagrada dodeljivala u više kategorija, ove godine je novinarka B92 koja se bavi istraživačkim novinarstvom, jedina dobitnica.
Stankovićeva je izjavila da je ovo bila najteža godina u njenom dosadašnjem radu, ali da je nagrada, ipak, potvrda da se bez obzira na sve treba boriti za vrednosti demokratskog društva.
Ceremoniji su prisustvovali ministar kulture Nebojša Bradić, zaštitnik građana Saša Janković, princ Aleksandar Karađorđević sa suprugom Katarinom, diplomatski kor, predstavnici novinarskih i medijskih udruženja, Srpske pravoslavne crkve i drugih verskih zajednica u Srbiji i druge zvanice.
</div>
<div id="zdravlje">
Karanović: Biće dovoljno lekova
NIŠ – Državni sekretar Ministarstva zdravlja Nevena Karanović rekla je u Nišu da građani Srbije neće ostati bez potrebnih lekova.
„Došlo je do neredovnog plaćanja između pojedinih zdravstvenih ustanova, veledrogerija i proizvođača zbog toga što su neke ustanove sredstva trošile verovatno nenamenski”, rekla je Karanovićeva novinarima.
Ona je napomenula da svako odgovara za svoje poslovanje i da najveći broj ustanova izmiruje svoje obaveze za lekove i medicinski materijal.
Karanovićeva je rekla, komentarišući nestašicu gaze u pojedinim zdravstvenim centrima, da će je biti dovoljno i da je taj problem nastao zbog poskupljenja pamuka.
„Onaj ko je potpisao ugovor po određenoj ceni i za određene količine treba da poštuje dogovoreno”, kazala je ona. Niški Klinički centar raspolaže dovoljnim količinama gaze, dodala je Karanovićeva.
Ona je u Nišu učestvovala u radu stručne konferencije o unapređenju kvaliteta primarne zdravstvene zaštite.
----------------------------------------------
Milosavljević: Bez licence oni koji ne poštuju obaveze na tržištu lekova
BEOGRAD – Ministar zdravlja Tomica Milosavljević izjavio je da će to ministarstvo raditi sve ono što po Zakonu o lekovima mora da radi i upozorio da će izgubiti licencu za rad svi koji ne budu poštovali obaveze na tržištu snabdevanja lekova u Srbiji.
„Tržište lekova nije malo, već je šest do sedam puta veće nego pre osam godina i na njemu vladaju zakoni koji su tako doneti da bi Srbija sutra mogla da uđe u EU”, rekao je Milosavljević nakon obilaska Specijalne bolnice „Sveti Sava” odgovarajući na pitanje o nestašici lekova.
On je ponovio da su januara 2007. godine rešeni svi problemi unutrašnjih dugova u Zdravstvenom sistemu Srbije i da je od tada Fond zdravstvenog osiguranja bio u situaciji da plaća mesečno ono što kupi.
„Zbog ekonomske krize, u 2009. godini rebalansom budžeta smanjena su sredstva za uplatu Fondu zdravstvenog osiguranja na ime pokrića troškova zdravstvenog osiguranja ljudi koji nemaju sopstveno prihode i od tada jedan od dva načina plaćanja lekova počeo da bude drugačiji”, rekao je Milosavljević.
On je ukazao da je prošle godine plaćanje faktura državnih apoteka prolongirano na 90 dana i dodao da se situacija sa budžetom ponovila ove godine i da nije bilo dovoljno novca za uplatu zdravstvenog osiguranja ljudi bez sopstvenog prihoda.
Ministar je ukazao da to ipak nije obrazloženje za kašnjenje plaćanja veletrgovaca proizvođačima lekova.
Milosavljević je najavio i da će ponovo insistirati da budžet Srbije prepozna plaćanje zdravstvenog osiguranja za 1.200.000 građana Srbije koji nemaju sopstveni prihod.
</div>
<div id="vesti">
U Čikagu donirano 87.000 dolara za izbeglice
BEOGRAD - Srpska dijaspora iz Čikaga donirala više od 87.000 dolara za pomoć izbeglim i interno raseljenim licima na donatorskoj večeri koji je priredio Fond „Ana i Vlade Divac” (HOD).
Večera je organizovana 5. decembra u okviru projekta „Možeš i Ti”, sa ciljem da prikupi sredstva za zbrinjavanje izbeglih i interno raseljenih porodica koje još uvek žive u kolektivnim centrima u Srbiji, saopštio je Fond „Ana i Vlade Divac”.
Domaćini, Snežana i Vlade Divac, ugostili su 120 uglednih ljudi poreklom iz Srbije, koji već decenijama žive i rade u SAD.
Svi gosti su pomogli akciju sa 200 dolara, koliko je koštala ulaznica na donatorsku večeru, a najplemenitiji među njima bio je Dušan (Duke) Petrović, predsednik kompanije Vriglis (Wrigley’s) koji je poklonio 50.000 dolara, kaže se u saopštenju.
Za vreme donatorske večere emitovan je i film „Jednom braća” u kojem su glavni protagonisti Vlade Divac i Dražen Petrović. „Srećan sam što iz godine u godinu, pojedinačnim donacijama, mnogobrojnim akcijama i donatorskim večerama, pomažemo sve kojima je naša pomoć najpotrebnija. Drago nam je što dijaspora aktivno učestvuje svojim velikodušnim donacijama u zatvaranju kolektivnih centara, što je naš cilj”, rekao je Vlade Divac, potpredsednik Fonda „Ana i Vlade Divac”.
Fond „Ana i Vlade Divac” (HOD) je 2007. godine pokrenuo projekat „Možeš i Ti”, u partnerstvu sa Komesarijatom za izbeglice Republike Srbije i UNHCR-om.
Uz pomoć brojnih partnera, kompanija i građana, i njihovih donacija, do sada su prikupljena sredstva za trajno rešenje stambenog pitanja za preko 200 porodica koje su više od decenije živele u kolektivnim centrima širom Srbije.
</div>
<div id="zdravje">
Gaze ima za nekoliko nedelja
„Problem snabdevanja gazom, zavojima i potrošnim sanitetskim materijalom u ovom času ne postoji ni u jednoj bolnici, ali samo gledano na kraći rok, što znači – nekoliko nedelja. Međutim, srednjoročno i dugoročno, prerađivači pamuka, a to su tri fabrike u Srbiji, i veletrgovci signaliziraju Ministarstvu zdravlja da potencijalno u našoj zemlji može da dođe do ozbiljnih teškoća u snabdevanju ovim materijalima i do njihove nestašice.”
Ovo je „Politici” povodom odlaganja operacija u nekim opštim bolnicama u Srbiji zbog nestašica gaze sinoć izjavio ministar zdravlja profesor dr Tomica Milosavljević.
Razlog za preteću nestašicu medicinskog potrošnog materijala je, kako su prerađivači pamuka objasnili, drastičan skok cena sirovina na svetskom tržištu, što se odražava na ozbiljnu krizu na unutrašnjem tržištu. Ministar Milosavljević, međutim, podseća da je ekonomija Srbije tržišna, a ne dogovorna i da Ministarstvu zdravlja treba hitna pomoć Ministarstva trgovine i Ministarstva ekonomije.
– Tražićemo da ova dva ministarstva zajedno sa Privrednom komorom i udruženjima prerađivača i veletrgovaca definišu dimenzije problema i pomognu nam da nađemo pravo rešenje na duži rok. Gaza je važna za operacije, od nje zavise intervencije, životi, ali ona je proizvod koji se proizvodi u fabrici, iznosi na tržište i prodaje za novac. Taj novac je obezbeđen iz Republičkog zavoda za zdravstveno osiguranje i dobavljači su potpisali ugovore sa bolnicama. Sada dobavljači tvrde da ne mogu da ispune obaveze iz ugovora. Pobedili su na tenderu u nekoj bolnici, prodali gazu po nekoj ceni i sada se žale da ne mogu da je isporučuju po ugovorenoj ceni. Problem sa gazom je sada u dvorištu tržišta ekonomije i privrede – navodi dr Milosavljević i dodaje da je program operacija u nadležnosti direktora svake pojedinačne zdravstvene ustanove u Srbiji.
Bolnica u Valjevu je jedna od opštih bolnica u kojima su hirurzi prošle nedelje operisali samo hitne slučajeve, jer su se rezerve sanitetske gaze smanjile na minimum. Količine koje su ostale čuvale su se samo za najteže situacije, ali od juče stanje je normalizovano. Uprava valjevske bolnice problem je rešila hitnim uvozom iz Slovenije.
Problem sa gazom prošle nedelje i tokom vikenda osetile su mnoge bolnice: u Pančevu, Kraljevu… U opštoj bolnici u Pančevu požalili su se da dobijaju deset puta manje količine ovog neophodnog sanitetskog materijala i umesto uobičajenih 100, mogli su da računaju na samo 20 bala. Problem je što je cena pamuka na svetskom tržištu skočila, a uprave bolnice su to na svojoj koži osetile kada su jednu balu gaze umesto dosadašnjih 900 dinara plaćale 2.000 dinara.
Problem sa nestašicom gaze imale su i neke klinike u glavnom gradu. U Kliničkom centru Srbije, gde se obavi najveći broj hirurških intervencija svih vrsta, kako je za „Politiku” izjavio Drago Jovanović, pi-ar ove ustanove, „gaze ima manje nego inače, ali se operacije ne odlažu”. U Kliničko-bolničkom centru „Zvezdara”, po rečima pi-ara ove ustanove Aleksandre Jelišić, gaze za sada još ima dovoljno, ali kao i sve ostale zdravstvene ustanove imaju problem sa ovim neophodnim sanitetskim materijalom.
Do nestašice gaze na tržištu, kako kažu direktori medicinskih ustanova, došlo je zbog smanjenja isporuka sanitetskog materijala iz domaće fabrike „Miteks” iz Stare Moravice kod Bačke Palanke. Gaza je u ovom času za naše klinike postala pravo „belo zlato”. Pamuk mora da se uvozi iz Indije ili Pakistana. U Prokuplju je postojala predionica pamuka, ali je ona 2009. godine otišla u stečaj, pa se u Srbiji ne pravi više ni predivo, već mora da se uvozi. „Miteks” to čini, a onda predivo radnici tkaju i izbeljuju gazu.
</div>
<div id="politika">
Gubi li Beograd Srbe južno od Ibra
Neočekivano velika izlaznost Srba južno od Ibra, uprkos stavu vlade u Beogradu da se nisu stekli uslovi za izlazak na izbore koje su organizovale kosovske vlasti, pokrenula je pitanje da li se Srbi iz enklava okreću Prištini.
S druge strane, koliko god je iznenadio veliki odziv srpskih birača sa juga, toliko je očekivan bio bojkot severa. Šta je dovelo do takve podele u stavovima i koliko je tome doprinelo razumevanje vlade za Srbe koji južno od Ibra odluče da izađu na izbore, pitanja su na koja će prvenstveno morati da odgovori vlada u Beogradu.
Profesor na FPN Predrag Simić kaže za „Politiku” da se „pojavljuju obrisi nečega što možda neko planira, a možda se samo sticajem okolnosti stvara – da se Kosovo polako deli”.
Simić objašnjava da se formalno ili faktički pred našim očima uobličava podela, a na pitanje da li je država svojim potezima tome doprinela odgovara da je to u svakom slučaju ili posledica ili rezultat te politike. „Ili je nehotično ili je takva bila politika. Ipak mora se primetiti da Beograd u poslednje dve godine nije baš bio suviše glasan u zastupanju interesa Srba južno od Ibra”, podseća Simić.
Bivši šef Koordinacionog centra i potpredsednik vlade Nebojša Čović, međutim, primećuje da se namerno „provlači” teza da su Srbi južno od Ibra izgubljeni za Beograd i da oni koji to tvrde indirektno kažu da je KiM izgubljeno za Srbiju.
„Ja ne mislim da su Srbi izgubljeni. Mislim da Beograd treba da preduzme inicijativu. Ovo je trenutak nove šanse za Beograd i od dalje strategije će sve zavisiti”, kaže Čović i podseća da će na Kosmetu biti onoliko Republike Srbije koliko ima Srba na prostoru celog KiM.
Ranđel Nojkić, jedan od poslaničkih kandidata na Jedinstvenoj srpskoj listi (i član SPO) koja je u nedelju osvojila poverenje 5.000 srpskih glasača, a čiji su se članovi nadali mnogo većem izbornom rezultatu, za „Politiku” kaže da dokle god postoje institucije Republike Srbije na prostoru Kosmeta, nikako se ne može govoriti o prekidu odnosa između Srba i matice.
„Tačno je da je ovde situacija vrlo teška, i da je Beograd svih ovih godina, ali i sada, mogao mnogo toga da uradi za srpsku zajednicu”, kaže Nojkić.
Na broj od 25.000 izašlih Srba južno od Ibra, državni sekretar u Ministarstvu za KiM Zvonimir Stević i predsednik Pokrajinskog odbora SPS-a, gleda kao na minoran, jer kaže da treba imati u vidu podatak da je u birački spisak upisano oko 120.000 Srba.
„Ima lažiranja i manipulisanja biračkim spiskovima, a pritisci ne prestaju, bilo da dolaze od međunarodne zajednice, bilo od srpskih pojedinaca koji žive na Kosmetu a rade u Beogradu”, kaže Stević „Politiku”.
On naglašava da ovi izbori nikako neće uticati na odnos snaga na relaciji srpska zajednica na Kosmetu – Beograd. „Uostalom vreme će pokazati da srpski narod od nazovisrpskih političara koji će biti u kosovskom parlamentu neće dobiti ništa, kao što se pokazalo i u vreme kada je koalicija Povratak učestvovala u kosovskom parlamentu”, kaže Stević i podseća da se i pored učešća Srba u vlasti dogodio pogrom nad Srbima 2004. i proglašenje nezavisnosti 2008, iako su Srbi bili u parlamentu.
B. Mitrinović
B. Radomirović
-------------------------------------------
Čović: Tri zbunjujuća faktora
„Tačno je da su se u politici Beograda dogodili zbunjujući faktori. Prvo zbunjivanje na kursu naše politike dogodilo se posle odluke Međunarodnog suda pravde. Drugo se dogodilo nakon promene kursa Rezolucije u SB UN, ne zato što je pristup bio loš, već što on nije dobro objašnjen ljudima”, navodi Nebojša Čović i zaključuje da je treće zbunjivanje bilo vezano za ove izbore u smislu nejasne poruke: podržavamo ili ne podržavamo izlazak na izbore.
-------------------------------------------
Nojkić: Beograd je imao dvostruke igrače
„Postoje pojedinci koji su u državnom vrhu i koji su smišljeno poremetili odnos političkih snaga na ovim izborima”, kaže Ranđel Nojkić. „U predizbornoj kampanji Beograd je imao svoje ljude na terenu koji su igrali dvostruku igru kako bi se mi uklonili ili osvojili što manje glasova na izborima, a bilo je u interesu Srba da glasaju za nas. Upravo zbog toga što mi vodimo državnu politiku i imamo programske ciljeve koje ima i država Srbija”, zaključuje Nojkić.
------------------------------------------
CIK: uložena 171 žalba
Centralna izborna komisija u Prištini od nedelje je primila 171 žalbu stranaka u kojima su iznele primedbe na lažiranje rezultata, na pretnje i nasilje nad članovima biračkih odbora, na plasiranje propagandnog materijala na dan izbora 12. decembra.
Fehmi Ajvazi, portparol CIK-a, za „Politiku” kaže da je evidentno da neće doći do poništavanja izbora, osim što postoji mogućnost da se izbori ponove na pojedinim biračkim mestima.
Dva najveća srpska politička oponenta Jedinstvena srpska lista (JSL) i Samostalna liberalna stranka (SLS) ne prestaju da se optužuju, a teške reči upućuje Rada Trajković nosilac JSL koja traži poništavanje, odnosno ponavljanje izbora u Štrpcu i Gračanici jer je na tim mestima došlo do, kako navodi, „klasičnog banditizma”.
B. R.
-----------------------------------------
Najviše glasova SLS-u, sledi JSL
Srpski poslanici dobiće samo 10 zagarantovanih mesta u kosovskom parlamentu, jer nijedna od srpskih stranaka nije prešla izborni prag.
Prema podacima Samostalne liberalne stranke od 54.460 srpskih birača južno od Ibra 12. decembra na birališta je izašlo 21.940. Sledi redosled osam srpskih lista sa osvojenim brojem glasova:
Samostalna liberalna stranka (SLS) 12.525 glasova (1,8 odsto)
Jedinstvena srpska lista (JSL) 5.010 glasova (0,7 odsto)
Nova demokratska stranka 2.520 glasova (0,4 odsto)
Srpska demokratska stranka Kosova i Metohije 989 glasova (0,1 odsto)
Srpska kosovsko-metohijska stranka 861 glas (0,1 odsto)
Srpska narodna stranka 760 glasova (0,1 odsto)
Srpska socijaldemokratska stranka 642 glasa (0,1 odsto)
Savez nezavisnih socijaldemokrata 375 glasova (0,1 odsto)
B. R.

Cvetković: Nisu tačni navodi o smeni premijera i Jeremića
BANjALUKA – Premijer Srbije Mirko Cvetković izjavio je večeras u Banjaluci da nisu osnovani medijski napisi o njegovoj smeni i smeni šefa diplomatije Vuka Jeremića.
On je kazao da je rekonstrukcija Vlade moguća, ali da će se o njoj razgovarati tek u januaru.
"Takvih razgovora apsolutno nije bilo. Rekonstrukcija Vlade je moguća, ali će se o njoj razgovarati tek posle Nove godine, u januaru", kazao je Cvetković novinarima posle sastanka sa predsednikom RS Miloradom Dodikom.
Premijer Srbije je još kazao da ništa od onoga što pišu novine nije utemeljeno, dodajući da je s "iznenađenjem shvatio da se svašta može napisati u novinama i da se time otvara potpuno nepostojeća tema".
Cvetković je dalje naveo da Srbija podržava RS i njeno rukovodstvo, a da kao jedan od garanata Dejtonskog sporazuma podržava teritorijalni integritet BiH i svaki dogovor tri naroda koji žive u toj zemlji.
"Mi ćemo prihvatiti unutrašnje uređenje BiH kako god se o tome dogovore tri naroda", naveo je Cvetković.
Navodeći da Srbiji mnogo znače specijalne i paralelne veze sa RS, on je najavio da će se u februaru održati sednica Saveta za saradnju Srbije i RS.
Predsednik RS Milorad Dodik rekao da je sa Cvetkovićem razgovarao o nedavnim poplavama, koje su nanele milionske štete i Srbiji i RS, posebno o potrebi većeg stepena koordinacije i sistemu odbrane od poplava.
Premijer Srbije Mirko Cvetković i srpski šef diplomatije Vuk Jeremić prisustvovali su danas u Banjaluci prijemu povodom inauguracije Milorada Dodika za predsednika RS.

Tadić: Srbija u EU između 2016. i 2020.
BEOGRAD – Predsednik Srbije Boris Tadić ocenio je da će Srbija ućiu Evropsku uniji između 2016. i 2020. godine.
Tadić je na skupu o nedovoljno razvijenim područjima kazao da bi 2016. godina bila „najbolji mogući rezultat, odnosno rekord nad rekordima imajući u vidu ostale zemlje, dok bi 2020. bila uobičajen rezultat”.
„Ukoliko bismo (u EU) ušli 2020. to znači da idemo vozom koji ide 70 kilometara na sat, ali mi hoćemo da taj voz ide između 120 i 160 kilometara”, kazao je on.
Tadić je rekao da brzina ulaska u EU zavisi „od nas samih, odnosno od toga kakva nam je ekonomska politika”, od ulaganja u infrastrukturu i od berbe protiv organizovanog kriminala.
On je istakao da očekuje da Srbija počne pregovore o ulasku u EU 2012. godine i dodao da su Srbiji potrebne snažne i jasne reforme.
Predsednik Srbije je rekao da je realno da Srbija ostvari stabilan ekonomski rast od 2012. do 2013. godine i to ukoliko se nastavi sa ekonomskim merama vlade i ukoliko se odoli nerealnim pritiscima za povećanje plata.
Tadić je odgovarajući na pitanja funkcionera iz nedovoljno razvijenih krajeva rekao da nije moguće da država investira u fabrike u tim opštinama, navodeći da to nije posao države, jer ona ne bi mogla izdržati takva opterećenja. Dodao je i da se država kao vlasnik pokazuje neefikasnom.
„Država može investirati samo u određenim situacijama, kada za to postoje strateški interesi, ali država daje razne podsticaje i to je konkretna investicija u ta područja”, kazao je on.
Tadić je rekao i da će sledeća godina biti teška i da niko ne može da kaže da je kriza prošla, ali da Srbija jeste na putu izlaska iz krize.
</div>
<div id="vesti">
Napeti opstanak Berluskonijeve vlade
Od našeg dopisnika
Rim – Italijanski premijer Silvio Berluskoni uspeo je da u Donjem domu sa tri glasa većine izbori poverenje svojoj vladi desnog centra dokazujući ponovo da je majstor političkog preživljavanja.
Pre glasanja u Donjem domu (314:311 uz dva uzdržana), premijer je relativno lako (162:135) obezbedio podršku u Senatu u kome ima stabilnu većinu.
Užarena debata i napeta atmosfera u parlamentu okruženom jakim snagama policije preneli su se i na ulice više italijanskih gradova koje su potresali sukobi snaga reda i Berluskonijevih protivnika. Policija je u sukobu sa demonstrantima u Rimu upotrebila suzavac.
Dva odlučujuća glasa Berluskonijevoj vladi obezbedile su poslanice stranke Budućnost i sloboda za Italiju predsednika Donjeg doma Đanfranka Finija koji je, posle nedavnog izlaska njegovih oko 40 poslanika iz vladajuće koalicije, i zatražio izglasavanje nepoverenja vladi, što bi vodilo vanrednim izborima.
Berluskoni je posle glasanja izjavio da je očekivao pobedu i da je sada u „mnogo jačoj poziciji“, dok je Fini njegovu pobedu nazvao „numeričkom“.
Opozicija je uoči sednice 74-godišnjeg premijera optuživala da sprema kupovinu glasova. Masimo d’Alema, bivši premijer i jedan od lidera opozicije, otvoreno kaže da je „Berluskonijeva pobeda, pobeda korupcije“.
Jedan predstavnik Finijeve stranke izjavio je da su Finijevoj poslanici, disidentu, Katji Polidori, iz tabora premijera – magnata medija i najbogatijeg Italijana – pretili da će joj zatvoriti sve firme.
„Kupio si glasove kao što kupuješ svoje žene“, uzvikivali su studenti i radnici okupljeni na protestu na rimskoj Pjaca Venecija.
Neposredno nakon glasanja, poslanici Berluskonijeve stranke Narod slobode i koalicioni saveznici iz Lige za sever Umberta Bosija pozvali su Finija da hitno podnese ostavku.
Važnost svakog glasa dokazuje i činjenica da su juče glasanju prisustvovale i neke poslanice koje su bile na trudničkom bolovanju. Sve tri su bile za nepoverenje premijeru.
Berluskoni je u ponedeljak od oba doma parlamenta zatražio podršku upozoravajući da oni koji žele njegov pad nisu u stanju da formiraju vladu i da bi bilo „potpuno ludo“ rušiti ga u trenutku kada je njegova vlada uspela da spase Italiju od krize kakva je zahvatila Grčku i Irsku.
Rivali premijera, kome je ovo treći mandat i koji iza sebe ima najduži mandat u posleratnoj istoriji zemlje, tvrde da je „izgubio političku orijentaciju“ i da serija skandala vezana za njegov privatni život ugrožava stabilnost Italije.
Ovdašnji analitičari smatraju da Berluskoni sa ovako tesnom većinom ipak neće moći da dočeka kraj mandata, predviđen za 2013. Uostalom, i Bosi, jedini pouzdan premijerov saveznik, izrazio je prekjuče sumnju u funkcionisanje vlade koja počiva na sasvim tankoj većini.
U premijerovoj stranci ne dele to mišljenje. „Vlada je jača i ujedinjenija nego ikada”, komentar je ministra odbrane Injacija la Ruse.
Ministar spoljnih poslova Franko Fratini takođe je optimista: „Ubedljiv rezultat glasanja u Senatu i nešto slabiji ali očekivan u Donjem domu, omogućiće stvaranje nove većinske koalicije i otvoriće novu političku perspektivu. Vlada će svakako nastaviti da funkcioniše.” „Vlada neće uspeti da opstane. Politička kriza današnjim rezultatom je još snažnija”, uzvraća lider opozicione Demokratske stranke Pjerluiđi Bersani.
Osim italijanskog parlamenta, napeta atmosfera prenela se i na ulice mnogih italijanskih centara. Došlo je do oštrih sukoba Berluskonijevih protivnika i policije koji su paralisali centar Rima, napadali banke i lomili izloge. Studenti su okupirali i železničku stanicu Porta nuova u Torinu, a nekoliko minuta je bila okupirana i Milanska berza.
Sudbinski dan 16-godišnje Berluskonijeve političke karijere i njegove treće vlade ipak nije stavio tačku na višemesečnu političku krizu u Italiji.
Marina Lalović
---------------------------------------------------
Berluskonijevih 16 godina
Italijanski premijer Silvio Berluskoni u jednom od najvećih raspleta svoje burne političke karijere u utorak je izvojevao važnu pobedu kada je dobio podršku parlamenta.
AFP podseća na neke ključne događaje koji su obeležili njegovu političku karijeru:
Mart 1994: Nakon niza korupcijskih skandala koji su naneli veliku štetu italijanskoj političkoj eliti, milijarder i medijski tajkun Silvio Berluskoni iznenada se pojavljuje na političkoj sceni pobedivši na izborima sa partijom Forca Italija – Napred Italija.
Decembar 1994: Lider partije Liga za sever Umberto Bosi, trenutno jedan od malobrojnih Berluskonijevih bliskih saveznika, izlazi iz koalicione vlade nakon rasprava sa premijerom i primorava Berluskonija na ostavku.
Maj 2001: Berluskoni se vraća u sedlo pobedivši na izborima kampanjom izvedenom u američkom stilu, u kojoj uživo na TV potpisuje „Ugovor sa Italijanima”. Posle toga služi najduži mandat kao premijer u istoriji Italije posle Drugog svetskog rata.
Jul 2003: Berluskoni šokira međunarodnu zajednicu komentarima koje je izneo u Evropskom parlamentu, kada je u šali ponudio jednom nemačkom poslaniku, koji ga je kritikovao, da igra čuvara u koncentracionom logoru u novom italijanskom filmu.
April 2006: Berluskoni gubi na tesnim izborima od koalicije levog centra po imenu „Savez”, kojoj premijer daje nadimak „Sovjetski Savez”. Bivši predsednik Evropske komisije Romano Prodi postaje novi premijer Italije.
Januar 2007: Berluskonijeva supruga zahteva javno izvinjenje nakon njegovog flertovanja sa jednom od njegovih zamenica, govoreći joj: „Sa tobom bih išao svugde, čak i na pusto ostrvo. Da nisam već oženjen, odmah bih se tobom oženio.”
April 2008: Sa novom partijom Narod slobode Berluskoni dobija na izborima po treći put, nakon iznenadnog kolapsa Prodijeve vlade usred stagnacije italijanske ekonomije i krize zbog smeća u Napulju.
Maj 2009: Berluskonijeva supruga izjavljuje da više nije u stanju da živi sa čovekom koji se „ludira sa maloletnim devojkama” nakon skandaloznih optužbi premijera zbog afere sa mladom manekenkom iz Napulja koja ga zove „Tatica”.
Novembar 2010: Predsednik Donjeg doma Đanfranko Fini raskida savez sa Berluskonijem nakon niza žestokih rasprava, povlači svoja četiri ministra iz vlade i pokreće pitanje poverenja vladi.
14. decembar 2010: Berluskoni se za dlaku provlači na glasanju o poverenju u Donjem domu parlamenta koje je moglo da obori njegovu vladu, ali opozicija smatra da će njegova moć nastaviti da opada zbog male većine od samo tri mesta.

Odlazak diplomatskog „buldožera”
Od našeg stalnog dopisnika
Vašington – Vest koja se očekivala – srčani udar i 21-satna hirurška intervencija nisu baš ostavljali mnogo prostora za optimizam – stigla je nešto posle sedam uveče po ovdašnjem vremenu. Na svim TV mrežama odmah je postala najvažnija i nekoliko sledećih sati protekli su u odavanju pošte Ričardu Holbruku od strane njegovih kolega, saradnika, prijatelja...
Obama ga je nazvao „gorostasom američke spoljne politike”, njegova neposredna šefica Hilari Klinton je ukazala na njegovu „briljantnost i odlučnost bez premca”. Sve reakcije su, čak ako se po strani obavi nužna doza pijeteta kad se govori o upravo preminulom, potvrdile da je sa scene otišla jedna ličnost koja je ostavila trag u vremenu u kojem je delovala.
Kad mu je u petak uveče na sastanku sa Hilari Klinton u njenom kabinetu na 7. spratu Stejt departmenta pozlilo, na nogama je sišao do ambulante u prizemlju, odakle je odmah prebačen do obližnje Univerzitetske bolnice „Džordž Vašington”. Na hirurški sto je stavljen u svesnom stanju – poslednje što je izgovorio, kako navode članovi porodice, bile su reči hirurgu, Pakistancu: „Morate da završite ovaj rat u Avganistanu.”
Iz anestezije nije izašao: operacija je počela u petak uveče i završena u subotu po podne. U nedelju je podvrgnut još jednom zahvatu. Šanse da preživi bile su male – i da je preživeo na posao se sigurno ne bi vratio.
Njegov odlazak, usred diplomatske afere „Vikiliks”, pokazuje da diplomatija nisu samo depeše, da su joj takođe potrebne i jake i sposobne ličnosti. Holbruk nikad nije bio na diplomatskom vrhu, ali je uvek bio sasvim blizu onima na vrhu. Radio je za vlade svih američkih predsednika Demokratske stranke od Kenedija naovamo, iz diplomatije (u bankarstvo i novinarstvo) odlazio kada su ih smenjivali republikanci.
Počeo je kao pripravnik u Vijetnamu, a završio kao specijalni izaslanik u Avganistanu. I početak i kraj imali su upadljivu sličnost: u oba slučaja bio je suočen sa ograničenjima američke moći zaglavljene u ratu koji ne može da dobije, a nema lakog načina da se iz njega izvuče.
Ipak, njegov profesionalni vrhunac je bio na Balkanu. Mnogi misle da je baš u svojim poslovima sa vođama zaraćenih strana u traumatičnom raspadu bivše Jugoslavije stekao nadimak „buldožer” diplomate. To nije tačno – Balkan je bio samo prilika da se oživi reputacija stečena još u vijetnamskom timu predsednika Lindona Džonsona. Ali je baš u našim krajevima dobio priliku da to usavrši, naročito u svojim susretima sa Slobodanom Miloševićem, koga je razumeo, ili prozreo, bolje nego svi drugi.
To razumevanje mu je omogućilo da postane „arhitekta” Dejtonskog mirovnog sporazuma koji se povodom njegovog odlaska ovde navodi kao njegovo najveće postignuće. Te pregovore je naknadno opisivao kao „neverovatno teške”. Oklevanje da se direktnije umeša u konflikt u bivšoj Jugoslaviji, ocenio je kao „najveći kolektivni neuspeh Zapada od devedesetih”.
Može se reći da je Holbruk bio i oličenje američke diplomatije posle hladnog rata, njene imperijalne bezobzirnosti, ambicija, pragmatične lukavosti i prevrtljivosti. Ostao je u pamćenju prizor kako u čarapama, poštujući domaćine, sedi sa kalašnjikovima naoružanim pripadnicima Oslobodilačke vojske Kosova, koja je samo nekoliko nedelja pre toga bila na spisku terorističkih organizacija Stejt departmenta.
Bio je poslednji glasnik Zapada koji je Miloševiću doneo ultimatum da će početi bombardovanje. Milošević nije trepnuo i NATO je prvi put u svojoj istoriji na Srbiji isprobao rušilačku moć svog oružja.
Bio je prijatelj mnogih, ovde u Vašingtonu njegove antene su precizno registrovale gde ko stoji na stepenicama moći. Lično, međutim, nije uspeo da ostvari ono što je najviše želeo: da postane državni sekretar. Na momente, bio je blizu: dok je u Beloj kući bio Bil Klinton i kada se nadao da će u Belu kuću ući Hilari Klinton.
Kad je na izborima 2008. pobedio Obama i svoju rivalku postavio na čelo diplomatije, Holbruk je dobio zadatak da bude glavni u ratu koji je novi predsednik „usvojio”. Ali vrletni Hindu kuš se pokazao tvrđim zalogajem od brdovitog Balkana, predsednik Hamid Karzai manje podložan njegovoj navalentnosti od Miloševića. „Ovo je najteži posao koji sam ikad radio”, objašnjavao je, Na tom poslu smatrao je sebe važnijim nego što su ga smatrali drugi: uticaj mu se polako krunio, uprkos tome što u izjavama posle njegove smrti svi govore o tome da je ostavio veliku prazninu.
Sa Obamom nije uspeo da uspostavi odnos kao sa Klintonovima, možda i zato što „kod Obame nema drame”, a drama je bila suština Holbrukovog stila. To, međutim, nije umanjivalo njegove sposobnosti: diplomatiji nije umeo da pruži filozofski oreol kao Kisindžer, ali je svakako bio Kisindžer pragmatizma.
Prišavši mu posle završetka jedne tribine u Savetu za spoljne poslove pre oko godinu dana, i predstavivši se kao novinar iz zemlje koja je neizostavni deo njegove biografije, Holbruk mi je prvo pružio ruku – a onda odmahnuo rukom. „Srbija, više je se ne sećam”, prokomentarisao je.
Čini mi se da je više želeo da bude duhovit nego što je bio iskren.
Milan Mišić

Neredi i haos u Rimu, povređeno oko 100 ljudi
RIM – Oko 100 ljudi povređeno je u najžešćim sukobima italijanske policije i demonstranata u Rimu u poslednjih nekoliko godina, koji su izbili pošto je vlada premijera Silvija Berluskonija „preživela” glasanje o poverenju u italijanskom parlamentu.
Više hiljada demonstranata su na ulicama oko parlamenta bacali petarde, kamenice i dimne bombe, palili automobile i kontejnere za smeće, razbijali izloge prodavnica i sukobili se s policajcima naoružanim pendrecima i suzavcem, preneo je AP.
U okršajima je povređeno stotinak ljudi, od kojih 57 policajaca, a privedeno je oko 40 demonstranata. U bolnicu je primljeno 24 ljudi.
Glavno poprište sukoba bila je ulica Via del Korso, u istorijskom centru Rima, blizu Berluskonijeve kancelarije i sedišta najluksuznijih prodavnica. Ulica je bila obavijena dimom i suzavcem, a na sve strane su se mogli videti ljudi okrvavljenih lica.
Samo glasanje u parlamentu takođe je bilo obeleženo incidentima pošto su se potukli poslanici vladajuće stranke „Slobodarski narod” i opozicione stranke Đanfranka Finija.
U Italiji već nedeljama traju protesti protiv vlade, najavljenih mera štednje i planirane reforme obrazovanja.
Berluskoni je juče popodne „preživeo” glasanje o poverenju u parlamentu, uprkos ekonomskoj krizi, seks skandalima i diplomatskim gafovima, a naredne nedelje i meseci pokazaće da li će imati političke snage da nastavi da vodi Italiju.

Balkanski dani Ričarda Holbruka
BEOGRAD – “Arhitekt” Dejtonskog mirovnog sporazuma Ričard Holbruk na Balkanu će ostati upamćen po tom dokumentu kojim je okončan rat u BiH, po sporazumu kojim (ni)je garantovao amnestiju Radovanu Karadžiću i po ulozi na Kosovu - koju najbolje ilustruje fotografija na kojoj razgovara sa vođama OVK u Juniku 1998.
Čovek koji je diplomatsku karijeru započeo u Vijetnamu 1962, kad je imao samo 21 godinu, postao je 1995. godine pomoćnik državnog sekretara za evropska pitanja i odmah se pozabavio evropskim pitanjem broj jedan u tom trenutku - ratom u Bosni i Hercegovini.
Od dejtonskih pregovora važi za najpogodniju osobu za “šatl diplomatiju”, a kasnije se naširoko pričalo o njegovom stilu. U Dejtonu je, naime, prvo blefovima, a potom pretnjama, isposlovao rešenje po američkoj meri.
Kad su pregovori u jednom trenutku zapali u ćorsokak, spakovao je kofere i pretvarao se da će odmah otputovati kući. Iscepao je dokument o podeli vlasti u Bosni koji se nije sviđao Slobodanu Miloševiću, sa porukom da se vraća na početni američki stav nepodeljene Bosne, da bi posle dve nedelje Amerikanci predsedavali ceremoniji u kojoj je Bosna ostala cela - sa dva entiteta.
O Dejtonskom sporazumu napisao je i knjugu “Kako okončati rat".
Radovan Karadžić, kojem se sudi u haškom tribunalu, tvrdi da mu je Holbruk, u ime SAD i UN, u julu 1996. garantovao imunitet pred Tribunalom, ako se povuče iz javnog i političkog života. Takođe, tvrdi da je Holbruk taj sporazum postigao sa tadašnjim predsednikom Srbije Slobodanom Miloševićem, na sastanku u Beogradu, jula 1996.
Karadžićeve tvrdnje da je postojao sporazum sa SAD prema kome je on trebalo da se povuče iz političkog i javnog života i da "ne ometa" sprovođenje Dejtonskog sporazuma, a da ga, zauzvrat, ne goni Haški tribunal, Holbruk je energično demantovao. "To je potpuna laž koju je Karadžić godinama širio preko svojih sledbenika."
Holbruk se iz diplomatije formalno povukao 1996. godine i počeo, kako je rekao, da se bavi privatnim biznisom, ali ga to nije sprečilo da se povremeno odaziva na pozive predsednika Klintona i odlazi u nove misije.
Godine 1997, Holbruk je postao specijalni izaslanik za Kipar i Balkan, a tokom 1998. i 1999. godine kao specijalni izaslanik predsednika SAD Bila Klintona, pregovarao je da se okončaju oružani sukobi na Kosovu.
Bivši britanski vojni ataše u Beogradu Džon Krosland svedočio je u Haškom sudu februara 2007. da su predsednik SAD Bil Klinton, državni sekretar Madlen Olbrajt i glavni pregovarač za Kosovo Ričard Holbruk doneli odluku da mora doći do promene režima u Srbiji i da je “OVK bila sredstvo da se to ostvari".
“Od tog trenutka, bez obzira na rezerve prema OVK koje smo mogli imati ja i drugi, to više nije bilo bitno. Stav koji je međunarodna zajednica zauzela u Rambujeu 1999. bio je u skladu s takvom politikom, rekao je Krosland.
Po svedočenju jednog od bivših međunarodnih predstavnika Oslobodilačke vojske Kosova (OVK) Bardulja Mahmutija u Bi-Bi-Sijevoj seriji „Pad Miloševića”, Ričard Holbruk je 1998. obećao Albancima sa Kosova nezavisnu državu za tri do pet godina, ako slede ono što Amerika i Zapad traže od njih.
Marta 1999. doleteo je u Beograd da tadašnjem predsedniku Savezne Republike Jugoslavije Slobodanu Miloševiću da poslednji ultimatum uoči NATO bombardovanja Jugoslavije.
Prethodno, bio je u Belom dvoru i u oktobru 1997. sa sličnim ponudama - a ta epizoda završena je dolaskom verifikatora OEBS-a u južnu pokrajinu.
Specijalni izaslanik američkog predsednika Bila Klintona zahtevao je da Kosovo dobije bar status federalne jedinice u okviru Savezne Republike Jugoslavije. Za Miloševića je to bio prevelik ustupak, a za albanske lidere premali dobitak. Jedino što je Holbruk uspeo je da se Milošević prvi put sretne sa Ibrahimom Rugovom. Doduše, bez rezultata.
U poslednjem susretu sa Miloševićem pred NATO bombardovanje, Holbruk je - kako je kasnije pričao - pitao Miloševića da li je svestan šta sada sledi. Milošević je, kako je ispričao Holbruk, hladnokrvno odgovorio: “Da, vi ćete nas bombardovati".
Svojevremeno je Holbruk izjavio da bi Srbija, ukoliko bude tvrdoglava u protivljenju nezavisnosti Kosova, mogla da ostane i bez Kosova i bez Evrope.
O samoj situaciji na Kosovu govorio je u jednom intervjuu: “Mi ne želimo da Srbi budu proterani sa Kosova. Biće, međutim, mnogo teže da se Srbi i Albanci na Kosovu navedu na mirnu saradnju nego što je sve ono što činimo u Bosni. Kantonizaciju Kosova, uprkos tome, potpuno odbijamo, jer bi ona Srbiji prepustila bolje delove Kosova, a ostatak bi trebalo da gleda šta ga je snašlo".

Berluskoni nastavlja da vlada Italijom
RIM – Premijer Italije Silvio Berluskoni „preživeo” je glasanje u oba doma parlamenta, čime je njegova vlada opstala i nastaviće da vodi Italiju.
Berluskoni je tokom popodneva dobio poverenje Donjeg doma italijanskog parlamenta, pošto je za vladu glasalo je 314 poslanika, za smenu kabineta bilo je 311, a dvoje je bilo udržano, javlja Ansa.
Kada je predsedavajući Donjeg doma parlamenta Đanfranko Fini, nekadašnji Berluskonijev saveznik, čija je stranka danas glasala za smenu vlade, objavio rezultate glasanja, počeo je veliki aplauz sa mesta na kojima se nalaze poslanici vladajuće koalicije, kao i uzvici Finiju „ostavka, ostavka”.
Ocenjuje se da je ishod glasanja odlučilo troje poslanika Finijeve stranke, koji nisu poslušali stav te partije da se glasa protiv vlade, pa je dvoje glasalo za opstanak vlade, a jedan poslanik je bio uzdržan.
Berluskoni je nakon glasanja kratko rekao da je „miran” i da je „uvek takav bio”, dodavši da posle podrške u parlamentu „ide jači u Evropu”. On će narednih dana prisustvovati susretu lidera država Starog kontinenta na Evropskom savetu.
Premijer Italije se posebno zahvalio poslanicima Lige za sever Umberta Bosija, koji su podržali njegovu vladu.
Fini je Berluskonijev opstanak u parlamentu ocenio kao njegovu „brojčanu pobedu”, dodavši da će „već za nekoliko nedelja biti jasno da Berluskoni nije politički pobedio”.
Odmah nakon glasanja, generalni sekretar opozicione Demokratske partije Pjer Luiđi Bersani rekao je da izglasavanje poverenja vladi ništa ne menja i da Berluskonijeva vlada ne može da uspe.
„Politička kriza će se dramatizovati”, smatra Bersani.
Nekadašnji premijer, danas opozicionar Masimo D'Alema, rekao je da je vlada opstala sa „tri-četiri kupljena glasa”.
Samo glasanje, koje je potrajalo skoro sat i po, obeležili su i incidenti, tako da je došlo i do manje tuče između poslanika vladajuće koalicije i opozicije, ali su veće incidente sprečili ostali poslanici.
Potukli su se poslanici vladajuće stranke Narod slobode, Fabija Granate i Đorđa Kontea, i stranke Đanfranka Finija, koja je napustila Berluskonijevu koaliciju.
Jedan od poslanika vladajuće koalicije uzviknuo je ka Finiju: „Sve se ovo događa zahvaljujući tebi”.
Važnost glasanja videla se i po tome što je jedna od poslanica Finijeve stranke u devetom mesecu trudnoće došla da glasa, a do parlamenta je dovezena ambulantnim kolima.
Šef poslaničke grupe vladajuće koalicije Mauricio Gaspari je, nakon što je jedna od poslanica Finijeve stranke glasala protiv smene vlade, pokazao srednji prst prema velikom ekranu u parlamentu na kome je u tom trenutku bila slika sa Finijem u centru.
Berluskoni je današnjim glasanjem uspeo politički da preživi, prethodno se izborivši sa svetskom ekonomskom krizom koja je pogodila njegovu vladu, seks skandalima i diplomatskim gafovima, ali će naredne nedelje i meseci pokazati da li će imati i političku snagu da nastavi da vodi Italiju.

Podela Belgije nije tabu tema
Od našeg stalnog dopisnika
Brisel – Politički lider Flamanaca u Belgiji Bart de Vever (40) ocenio je u razgovoru za nemački nedeljnik „Špigl” da „Belgija nema budućnost” i izneo niz optužbi i kritika na račun valonskih partija i kralja Alberta Drugog za kojeg je rekao da drži stranu Valoncima.
Njegov „eksplozivni” intervju bio je jučerašnja tema dana u ovdašnjim medijima. Usledila su oštra reagovanja i kritike, ali je malo ko iznenađen onim što je rekao De Vever, predsednik separatističke Nove flamanske alijanse (NFA).
„Belgija je bolesnik Evrope. Belgijska država neće potrajati. Belgija nestaje”, samo su neki navodi iz De Veverovih izjava „Špiglu”, koji su završili u naslovima jučerašnjih vesti u Belgiji. De Vever se zbog toga požalio juče na radiju i rekao da je većina njegovih izjava „istrgnuta iz konteksta”.
„Ako biste pročitali ceo intervju, onda biste videli da sam rekao puno umirujućih stvari za našu zemlju. Možda trenutak za intervju nije bio idealan, ali iz ’Špigla’ su me mesecima tražili za taj razgovor. Neću da se krijem, ali ni da se pravdam. Ovo nije prvi put da sam rekao šta mislim”, objasnio je De Vever u razgovoru za nacionalni Radio-1.
Trenutak za intervju došao je tačno šest meseci posle izbora u Belgiji, na kojima je De Veverova partija osvojila najviše glasova. S obzirom na to da vlada nije formirana ni posle nekoliko pokušaja sa različitim mandatarima i koalicijama, sve je izvesnije da će Belgijanci ponovo ići na izbore.
„Da sam ušao u vladu, izgubio bih naredne izbore”, objasnio je De Vever svoju taktiku očigledno verujući da će mu tvrd antibelgijski stav doneti još glasova. Njegova partija zalaže se za postepeno odvajanje Flandrije koje bi trebalo sprovesti kroz reformu federalne države, a to pre svega znači razdvajanje zajedničkog budžeta. O Valoncima De Vever kaže da im nikada nije dosta novca, kao ni narkomanima.
„Da je bilo moguće postići neophodne reforme u okviru belgijske federacije, ne bih se protivio. Ali to nije moguće. Valonci, a posebno njihovi socijalisti, blokirali su svaki pomen reformi”, objasnio je De Vever u „Špiglu” zašto nije hteo u vladu.
Lider NFA obrušio se i na kralja Alberta Drugog, čija dinastija predstavlja simbol belgijskog zajedništva i poslednju veliku prepreku ka rasparčavanju države. „Kralj je uključen u formiranje vlade, a on nas ne voli. Valonci su tu u prednosti. Monarhija je deo starog režima i pripada prošlosti. Za mene, kralj nije važan”, naveo je De Vever.
Zahvaljujući De Veveru podela Belgije nije više tabu tema, iako nisu sve flamanske partije za separatizam. On je podelu zemlje istakao kao srednjoročni cilj svoje politike i za to dobio 28 odsto glasova Flamanaca na poslednjim izborima, što predstavlja oko 17 odsto podrške na federalnom nivou.
Elio di Rupo, lider valonskih socijalista, istakao je da ne želi da naseda na provokacije, ali i da veruje da je razuman dogovor i dalje moguć. „Na našu dobru volju i pokazanu odgovornost, lider NFA je opet odgovorio otrovnim jezikom, uvredama i lažima”, kazao je Di Rupo i ocenio da De Vever kritikujući druge zapravo samo uništava saveznu vladu.

SAD poklekle pred Netanijahuom
Odluka Vašingtona da odustane od pritisaka na Izrael da produži moratorijum na izgradnju u jevrejskim naseljima na Zapadnoj obali, što je palestinski preduslov za nastavak direktnih mirovnih pregovora, neminovno je izmamila zadovoljni osmeh Benjamina Netanijahua. Izraelski premijer pozdravio je juče ovu promenu u američkoj spoljnoj politici prema Bliskom istoku, pri čemu je i sam napravio veliki obrt u svom pristupu prema izraelsko-palestinskim mirovnim pregovorima.
Samo pre nekoliko meseci Netanijahu je smatrao da samo u direktnim pregovorima sa predstavnicima Palestinske uprave može doći do konkretnih rešenja, dok je juče ocenio da vraćanje na indirektne pregovore, odnosno takozvanu šatl-diplomatiju, može povećati izglede za postizanje mira.
„Da bi se postigao mir, mi moramo diskutovati o pitanjima koja zaista dovode do mira. Pozdravljam činjenicu što mi sada počinjemo da diskutujemo o tim pitanjima i pokušavamo da smanjimo jaz”, rekao je juče Netanijahu uoči sastanka sa američkim izaslanikom za Bliski istok Džordžom Mičelom.
Direktni pregovori su inače propali ubrzo nakon obnavljanja 2. septembra, jer je 26. septembra istekao izraelski desetomesečni moratorijum na izgradnju jevrejskih kuća na Zapadnoj obali u i istočnom Jerusalimu, što je palestinsku stranu nateralo da prekine pregovore.
Bezuspešni su bili svi pokušaji Obamine administracije da privoli Netanijahua da produži moratorijum za još 90 dana, iako je Izraelcima nuđen poprilično bogat paket podsticaja koji je uključivao borbene avione i brojne bezbednosne aranžmane.
Jači pritisak na izraelskog premijera očigledno su izvršili njegovi koalicioni partneri iz ultradesničarskih partija, koji odbijaju svaki pomisao da Jevreji prekinu sa izgradnjom kuća na Zapadnoj obali. Birajući između, s jedne strane, političke ideologije i saradnje sa desničarima i, sa druge strane, američke podrške, Netanijahu je očigledno izabrao prvu opciju.
S druge strane, Cipi Livni, liderka najjače opozicione stranke Kadima, rekla je da je „neophodno da se shvati da je postizanje mira u izraelskom interesu a ne usluga SAD”. Prema njenoj oceni, ovaj američki obrt „u strateškom smislu nije prednost za Izrael”.
Livnijeva smatra da je kao rezultat Netanijahuovog ponašanja Izrael „izgubio svoje pravo da raspravlja u pregovorima, a pozicije, koje su prethodno smatrane kao nesporne izraelske, sada su pod znakom pitanja”.
Sada se očekuje da će u šatl-diplomatiji Amerikanci povećati pritisak da se napravi neki pomak u rešavanju bar problema granica, budući da su Palestinci već izneli svoje početne stavove o granicama, bezbednosti, naseljima, statusu Jerusalima, izbeglicama i pitanju vode.
Predstavnici Palestinske uprave na Zapadnoj obali istakli su svoje razočaranje odustajanjem Vašingtona od prethodne strategije.
„Velika je nesreća što nisu uspeli američki napori da odgovore Izraelce od nastavka izgradnje. Palestinska strana smatra da je prekid izgradnje neophodan preduslov za uspešne mirovne pregovore”, rekao je visoki palestinski zvaničnik Gasan Katib.
Zbog odbijanja da zamrzne izgradnju u jevrejskim naseljima na Zapadnoj obali kritike stižu i iz Ujedinjenih nacija i Evropske unije, dok je pre nekoliko dana grupa od 26 bivših evropskih lidera pozvala na uvođenje oštrih mera protiv Izraela, zbog politike naseljavanja okupirane Zapadne obale i odbijanja da se poštuje međunarodno pravo.
U pismu, poslatom vrhuški EU i vladama 27 zemalja članica, potpisnici, uključujući bivše šefove država, ministre i predsedavajuće evropskih organizacija, ističu da jevrejska država „kao i svaka druga zemlja” mora osećati posledice i platiti cenu za kršenje međunarodnog prava. Pismo su potpisali Havijer Solana, bivši visoki predstavnik EU za spoljnu politiku i bezbednost, bivši nemački predsednik Rihard fon Vajczeker i kancelar Helmut Šmit, bivši premijer Španije Felipe Gonzales, bivša predsednica Irske Meri Robinson, bivši italijanski premijeri Romano Prodi i Đulijano Amato...
Uprkos Netanijahuovom zadovoljstvu oko promene Obamine politike, čini se da upravo ovakav razvoj događaja ne ide na ruku Izraelcima jer „tera” Palestince da razmišljaju o „planu B”, koji podrazumeva to da što više zemalja prizna palestinsku državu na Zapadnoj obali, u pojasu Gaze i u istočnom Jerusalimu, kako bi to bio osnov da se lobira Vašington da ne uloži veto na priznanje u Savetu bezbednosti UN.
Iako ovakav scenario zasad nije izvestan, nedavna odluka Brazila i Argentine da priznaju palestinsku državu u granicama pre rata 1967. trebalo bi da utiče na izraelske odluke, koje se kreću na klackalici između nacionalnih interesa i političkog mira u kući.
</div>
  </body>
 </text>
</TEI>